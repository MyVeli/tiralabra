1. VIHREÄT MUUTTAVAT MAAILMAA, JOTTA ELÄMÄ MAAPALLOLLA VOI KUKOISTAA

Teemme työtä ilmastonmuutoksen ja kuudennen sukupuuttoaallon pysäyttämiseksi, jotta tuleville sukupolville jää elinvoimainen maapallo. Taistelemme tasa-arvoisen, turvallisen ja oikeudenmukaisen tulevaisuuden puolesta. Puolustamme luontoa ja ihmisiä ahneutta ja lyhytnäköisyyttä vastaan. Teemme politiikkaa periaatteidemme ja tutkitun tiedon pohjalta emmekä eturyhmien lähtökohdista. Annamme äänen niille, joiden ääni ei muuten kuulu – luonnolle, eläimille ja tuleville sukupolville – ja varmistamme, että haavoittuvassa asemassa olevat saavat äänensä kuuluviin.

Vihreät on tulevaisuuspuolue ja yhteiskunnallinen liike, joka kokoaa erilaisista taustoista tulevat ihmiset muuttamaan yhdessä maailmaa. Rakennamme parempaa arkea ja parempaa huomista jokaiselle. Teemme työtä sellaisen maailman puolesta, joka säilyttää toimintakykynsä kaikissa tilanteissa ja kykenee kohtaamaan yllättäviäkin vastoinkäymisiä rajat ylittävällä yhteistyöllä.
2. KESTÄVÄ MAAILMA
2.1 Ratkaisemme ilmastok­riisin ja puolustamme luontoa ja eläimiä

Ihminen on osa luontoa ja siten täysin luonnosta riippuvainen. Luonto on suomalaisille rakas, ja siitä on voitava nauttia sekä maalla että kaupungeissa. Luonnolla on ihmisen tarpeista riippumaton itseisarvo. Saimaannorpalla, tunturikoivulla ja miljoonilla muilla lajeilla on luovuttamaton oikeus elää tällä planeetalla. Vanha lehto jykevine tammineen, tupasvillan täplittämä aapasuo, kukkiva luonnonniitty ja vapaana virtaava koski ovat arvokkaita paitsi meille ihmisille, myös itsessään. On ryhdyttävä toimiin valjastettujen jokien, hakattujen metsien, ojitettujen soiden ja sinileväkukinnoista kärsivien vesistöjen tilan parantamiseksi. Ympäristö asettaa toiminnallemme rajat, eikä planeetan kantokykyä voi kestävästi ylittää. Olemme kuitenkin eläneet vuosikymmenet yli luonnon uusiutumiskyvyn. Meillä on kiire korjata toimintamme, jotta monimuotoinen elämä maapallolla voi jatkua. Vihreiden tavoitteena on etsiä keinoja ihmisen ja koko elonkirjon kestävään yhteiseloon.

Ilmastonmuutos ja kuudes sukupuuttoaalto uhkaavat ihmiskunnan ja monien muiden eliölajien tulevaisuutta ja planeettamme ekosysteemien toimintaa. Päätöksillä on kiire. Ratkaisuja on tehtävä ennen kuin ilmastonmuutos kiihtyy hallitsemattomaksi ja lajien sukupuutto karkaa käsistä. Huomenna voi olla jo liian myöhäistä, joten kestävän yhteiskunnan rakentaminen on aloitettava nyt.

Haluamme tehdä Suomesta maailman ensimmäisen hiilineutraalin ja pian sen jälkeen hiilinegatiivisen hyvinvointivaltion. Tarvitsemme kunnianhimoisia päätöksiä ilmastonmuutoksen torjumiseksi ja sen vaikutuksiin sopeutumiseksi. Vihreiden tavoitteena on reilu muutos, jossa kaikki pysyvät mukana ja vaikutukset jakautuvat sosiaalisesti oikeudenmukaisesti.

Jotta saamme ilmastokriisin ratkaistua, yhteiskunta on muutettava hiilinegatiiviseksi. Tällöin hiiltä on pystyttävä sitomaan enemmän kuin sitä päästetään ilmakehään. Ihmisen toiminnasta, kuten sähkön ja lämmön tuotannosta, liikenteestä, rakennetusta ympäristöstä, teollisuudesta ja maataloudesta on tehtävä mahdollisimman vähäpäästöistä. Energiatalouden tulee olla tehokasta, perustua päästöttömiin tai vähäpäästöisiin energiamuotoihin ja hyödyntää kaikkia kestäviä ratkaisuja, jotka vähentävät fossiilisten polttoaineiden käyttöä. Siirtymä kohti kestävää ruoantuotantoa ylläpitää luonnon monimuotoisuutta, parantaa eläinten hyvinvointia, vähentää hävikkiä sekä pienentää päästöjä. Hiilensidonnan ja monimuotoisuutta lisäävien toimenpiteiden tulee vakiintua ja olla kannattavia myös maaseutuelinkeinoille.

Kuudes sukupuuttoaalto ja luonnon monimuotoisuuden köyhtyminen on pysäytettävä. Luonnonsuojelun keinoin on suojeltava ja ennallistettava arvokkaita ja uhanalaisia elinympäristöjä. Metsä- ja maatalouskäytössä olevia alueita on hyödynnettävä ekologisesti kestävin menetelmin. Suojelualueita on kytkettävä toisiinsa ja laajennettava, jotta lajiston geneettinen monimuotoisuus ja rikkaus säilyvät. Luonnonvaraiset villieläimet, myös pedot, tulee nähdä tärkeänä osana ekosysteemiä. Uhanalaisten eläinten kannat on turvattava. Suomessa meillä on erityinen vastuu vanhoista aarniometsistämme, kosteikoista ja niityistä, jokiemme vaelluskaloista, Itämerestä sekä arktisen alueen ainutlaatuisesta luonnosta. On meidänkin elämämme edellytys, että sademetsät säilyvät elinvoimaisina, merten saastuminen pysäytetään ja jäätiköiden sulaminen estetään.

Eläimillä on ihmisistä riippumaton ja rahassa mittaamaton arvo. Eläimiä tulee arvostaa yksilöinä niiden itsensä takia, ei pelkästään sen kautta, mitä ne ihmisille merkitsevät. Eläinten etu ja yksilölliset tarpeet on otettava huomioon kaikessa julkisessa ja yksityisessä toiminnassa, joka vaikuttaa olennaisesti niiden elinolosuhteisiin tai elinmahdollisuuksiin. Ihmisillä on erityinen vastuu muista eläimistä, koska pystymme alistamaan ne valtaamme ja arvioimaan tekojamme moraalisesti. Nykyinen elämäntapamme perustuu ennennäkemättömään eläinten hyväksikäyttöön ja tehotuotantoon, mikä on ekologisesti ja eettisesti kestämätöntä.

Eläinperäisten tuotteiden käyttöä tulee pikaisesti vähentää. Räikeä eläinten hyväksikäyttö ja tehotuotanto on lopetettava ja esimerkiksi turkistarhaus kiellettävä. Haluamme, että eläimillä on oikeus lajityypilliseen hyvään elämään ja tuskattomaan kuolemaan ilman ihmisen aiheuttamaa kärsimystä. Eläimiä koskevan päätöksenteon tulee perustua ajantasaiseen tieteelliseen tietoon eläinten hyvinvoinnista ja, jos mahdollista, myös tietoon eläimen yksilöllisistä tarpeista ja tottumuksista. Eläinten kaltoinkohtelu tulee ottaa vakavasti ja se tulee huomioida sekä seuraamuksissa että ennaltaehkäisevissä toimenpiteissä.

Ympäristöongelmat eivät tunne rajoja, joten maailma tarvitsee yhteisiä pelisääntöjä ja sopimuksia niiden torjumiseksi. Ilmasto-oikeudenmukaisuuden periaatteen mukaisesti rikkailla mailla on vaurautensa ja historiallisen päästökertymänsä vuoksi muita suurempi vastuu ilmastokriisin ratkaisemisesta. Kehittyviä maita on tarvittaessa tuettava siirtymässä kohti hiilinegatiivista yhteiskuntaa. Suomella on osaamisemme ja kehittyneen teknologiamme ansiosta paitsi velvollisuus myös mahdollisuus toimia ilmastonmuutoksen torjunnan ja ympäristönsuojelun edelläkävijänä.
2.2 Teemme taloudesta reilun ja kestävän

Vihreät tavoittelevat kestävää globaalia taloutta, jossa ihmisten hyvinvointi, työolot, ihmisoikeudet ja yhteiskuntien vakaus turvataan ja köyhyys poistetaan. Meitä velvoittaa vastuu tuleville sukupolville. Haluamme, että päästöt ja ympäristön tilan heikentäminen saadaan kuriin ja että saastuttaja maksaa aina laskun. Haluamme luoda entistä paremmat edellytykset ympäristön- ja ilmastonsuojelua edistävälle ja ihmisoikeuksia kunnioittavalle liiketoiminnalle. Haluamme lopun luonnonvarojen ylikulutukselle. Talouskasvun tulee jatkossa tapahtua sosiaalisesti oikeudenmukaisella ja ympäristön kannalta kestävällä tavalla.

Nykyinen talousjärjestelmä ruokkii globaalia eriarvoisuutta ja päästöjen kasvua, siksi järjestelmää on muutettava. Olettamukset ja toimintamallit, joille talouskasvumme ja hyvinvointikäsityksemme ovat aiemmin perustuneet, eivät enää toimi. Luonnonvarojen ylikulutus luo väliaikaista materiaalista hyvinvointia, joka ei ole kestävää pidemmällä aikavälillä. Luonnonvarojen kulutusta on vähennettävä ja meidän on siirryttävä planeettaa kuormittavasta fossiilitaloudesta hiilinegatiiviseen kiertotalouteen, vastuulliseen jakamistalouteen ja palveluihin nojaavaan talousjärjestelmään. Muutoksen on tapahduttava nopeasti, mutta samalla on pidettävä huolta siitä, että jokainen pysyy mukana. Kestävän kehityksen periaatteet tukevat yrittäjyyttä ja työllisyyttä myös tulevaisuudessa.

Talousjärjestelmän päivitys mahdollistaa myös historiallisten epäkohtien korjaamisen. Ei ole oikein, että varakkaimmat rikastuvat entisestään samalla, kun maailmassa on valtavasti ihmisiä, joilla ei ole varaa edes perustarpeisiin. Varallisuuden nykyisenkaltainen jakautuminen ja tuloerot eivät ole luonnonlakeja, vaan niitä tulee politiikalla tasata. Veronkierto on estettävä, ja veroja perittävä maksukyvyn sekä aiheutuvien haittojen mukaan. Hyvätuloisilla on sekä mahdollisuus että velvollisuus osallistua yhteiskunnan rakentamiseen muita enemmän esimerkiksi progressiivisen verotuksen avulla. Myös rahoitusmarkkinoiden tulee olla oikeudenmukaisen verotuksen piirissä.

Talouden tulee toimia ihmisten hyvinvoinnin, sosiaalisen oikeudenmukaisuuden sekä luonnon ja ympäristön kantokyvyn turvaamiseksi. Vihreille talouskasvu ei ole itseisarvo. Markkinatalous ja julkinen talous ovat vihreille työkaluja, joilla näitä päämääriä voidaan tehokkaasti edistää. Se edellyttää demokraattisesti asetettuja puitteita markkinoiden toiminnalle. Vihreällä talouspolitiikalla verotetaan saastuttavaa kulutusta ja tuotantoa. Negatiivisten ympäristövaikutusten hinta on sisällytettävä kokonaisuudessaan tuotteiden ja palveluiden hintoihin, mutta kuitenkin siten, että ne jakautuvat oikeudenmukaisesti ihmisten kesken.
2.3 Ihmiset ovat yhteisen maailman kansalaisia

Vihreille ihmiset ovat ensisijaisesti yhteisen maailman kansalaisia. Välittäminen ei saa pysähtyä valtioiden rajoihin. Ihmisillä on oikeus elää vapaana puutteesta ja kurjuudesta kaikkialla maailmassa. Suomen kaltaisilla vaurailla mailla on velvollisuus edistää tämän oikeuden toteutumista. Suomen on edistettävä globaalia oikeudenmukaisuutta sekä tehtävä yhteistyötä kehittyvien maiden kanssa rauhan ja vakauden saavuttamisessa, tasa-arvon edistämisessä, ilmastonmuutoksen torjunnassa ja siihen sopeutumisessa sekä talousjärjestelmän rakenteellisessa muutoksessa.

Haluamme edistää ihmisoikeuksia, rauhaa ja demokratiaa maailmassa ulkopolitiikan ja kansainvälisen yhteistyön keinoin. Haluamme, että Suomi ottaa Yhdistyneiden kansakuntien (YK) jäsenenä, Euroopan unionin (EU) jäsenmaana, kehitysyhteistyön edistäjänä ja kansainvälistä sääntöpohjaista järjestelmää tukevana valtiona kokoaan suuremman roolin kansainvälisessä yhteisössä. Kestävä, oikeudenmukainen, feministinen ulkopolitiikka rakentuu ihmisoikeuksien ja kokonaisvaltaisen turvallisuuskäsityksen varaan.

Vaalimme kaikkien ihmisten liikkumisen vapautta. Rajat ylittäviin ongelmiin, kuten ilmaston lämpenemisen seurauksiin, luonnon monimuotoisuuden hupenemiseen, ilman ja merten saastumiseen sekä erilaisiin turvallisuusuhkiin tarvitaan kansallisten toimien rinnalla entistä enemmän rajat ylittäviä ratkaisuja. Parhaimmillaan kansainväliset sopimukset ja solidaarisuus ennaltaehkäisevät ongelmien syntyä ja syvenemistä sekä rakentavat polkua kohti avointa, vakaata ja vapaata maailmaa.

Kansainvälisellä yhteisöllä on velvollisuus puuttua yksittäisen valtion toimintaan silloin, kun valtio ei kykene tai ole halukas suojaamaan kansalaistensa elämää taikka noudattamaan oikeusvaltioperiaatetta. Myös ilmastokriisin vapaamatkustajien toimintaan on puututtava.

Vihreät on osa rauhanliikettä ja tavoittelee aseista vapaata maailmaa. Emme hyväksy esimerkiksi joukkotuhoaseiden tai itsenäisesti toimivien robottiaseiden olemassaoloa. Suomen tulee allekirjoittaa ydinasekieltosopimus. Rakennamme toimivan ja koko maan kattavan puolustuksemme vapaaehtoisuuden ja syrjimättömyyden periaatteiden pohjalta.

Erilaiset jakolinjat, vastakkainasettelu ja voimapolitiikan paluu tekevät sääntöpohjaisen kansainvälisen järjestelmän ja kansainvälisen oikeuden periaatteiden puolustamisesta ja kehittämisestä vaikeaa, mutta sitäkin tärkeämpää. Suomen on tuettava kansainvälisten järjestöjen toimintaa ja kehitettävä yhdessä muiden kanssa YK:a ja EU:a vastaamaan tämän päivän ja tulevaisuuden tarpeita.

Kansainvälisen yhteistyön syventäminen, demokraattisten rakenteiden vahvistaminen ja yhteisten pelisääntöjen kirkastaminen ovat tarpeen, jotta esimerkiksi lasten oikeuksien sopimuksen, vammaisten henkilöiden oikeuksien sopimuksen, muiden ihmis-oikeussopimusten, YK:n kestävän kehityksen ja Pariisin ilmastosopimuksen tavoitteet voidaan saavuttaa.
3. JOKAISELLE HYVÄ ELÄMÄ
3.1 Perus- ja ihmisoi­keudet ovat ihmiskä­si­tyk­semme perusta

Ihmisoikeudet kuuluvat kaikille ja ne ovat yleismaailmallisia, luovuttamattomia sekä perustavanlaatuisia. Kaiken yhteiskunnallisen toiminnan on perustuttava ihmisoikeuksien kunnioittamiseen. Vihreille yhdenvertaisuus ja syrjimättömyys ovat tärkeitä arvoja. Mikään yksittäinen ominaisuus ei saa määrittää yhteiskunnan silmissä yksilön arvoa tai ihmisyyttä.

Haluamme rakentaa yhteiskuntaa, jossa kaikilla on yhdenvertaiset oikeudet ja mahdollisuus osallistua iästä, etnisyydestä, kansalaisuudesta, kielestä, uskonnosta, vakaumuksesta, mielipiteestä, poliittisesta toiminnasta, ammattiyhdistystoiminnasta, perhesuhteista, asuinpaikasta, terveydentilasta, vammaisuudesta, seksuaalisesta suuntautumisesta, sukupuoleen liittyvistä tekijöistä tai muusta henkilöön liittyvästä seikasta riippumatta.

Vihreät on feministinen, antirasistinen ja yhdenvertaisuutta kannattava puolue. Feminismillä tavoitellaan kaikille vapautta olla oma itsensä sekä yhteiskunnan eriarvoisuutta aiheuttavien valtarakenteiden aktiivista purkamista. Vihreä feminismi on intersektionaalista, eli huomioi sukupuolen lisäksi myös muut yhdenvertaisuuteen vaikuttavat tekijät, kuten etnisyyden, seksuaalisen suuntautumisen, vammaisuuden, iän, luokan tai sosioekonomisen aseman sekä syrjinnän moniperusteisuuden.

Yhdenvertaisuus ei toteudu itsestään. Se vaatii aktiivista työtä asenteiden muuttamiseksi ja yhteiskunnan rakenteiden muokkaamiseksi. Erityisesti on tuettava niitä ihmisiä, joiden mahdollisuuksia vähentävät ennakkoluulot, vaikeat olosuhteet, heikko sosioekonominen asema tai tausta. Yhdenvertaisuutta voidaan edistää tarvittaessa erilaisten kiintiöiden ja positiivisen erityiskohtelun avulla.

Julkisen vallan tulee ottaa huomioon ihmisten yksilölliset tarpeet. Esteettömyys ja saavutettavuus ovat tärkeitä edellytyksiä sille, että jokaisella on yhdenvertainen mahdollisuus osallistua täysipainoisesti kaikilla elämän osa-alueilla. Palveluiden tulee olla kaikkien saavutettavissa kansalliskielillä, selkokielellä, viittomakielellä ja mahdollisuuksien mukaan eri vähemmistökielillä.

Suomen ja koko maailman on oltava tasa-arvoinen paikka kaikille sukupuolille sukupuolihistoriasta, sukupuoli-identiteetistä, sukupuolen ilmaisusta tai kehon sukupuolitetuista piirteistä riippumatta. On tietoisesti ja johdonmukaisesti tunnistettava ja murrettava syrjiviä rakenteita, jotka estävät eri sukupuolten täysivaltaisen osallistumisen työ-, perhe- tai yhteiskuntaelämään. Vihreiden tavoitteena on kaikille reilumpi yhteiskunta, jossa ei ole sukupuoleen liittyvää syrjintää tai kapeita sukupuolirooleja. Jokaisella on oltava oikeus määritellä sukupuolensa ja toteuttaa sukupuoli-identiteettiään vapaasti ilman pelkoa syrjinnästä.

Pari- ja perhesuhteita pitää kohdella lain edessä yhtäläisesti puolisoiden sukupuolista riippumatta. Vihreät tunnistaa myös intiimisuhteiden moninaisuuden. Tavoittelemme yhteiskuntaa, jossa lapsitoiveet on mahdollista toteuttaa perhemuodosta riippumatta. Perheiden moninaisuus on rikkaus, eikä ihmisiä tai perheitä pidä pakottaa ahtaisiin muotteihin. Tunnistamme myös kasvavan yksinelävien ihmisten joukon tarpeet.

Rasismin kitkeminen edellyttää paitsi arkipäivän rasismiin puuttumista, myös yhteiskunnallista muutosta ja antirasistista politiikkaa, jolla puututaan rakenteelliseen rasismiin. Rasismia ja ennakkoluuloja ylläpitäviä rakenteita ja asenteita on purettava aktiivisesti. Järjestäytynyt rasistinen toiminta on kiellettävä, sillä rasistiset ja fasistiset järjestöt eivät kuulu oikeusvaltioon. Suomen on tunnustettava oma sortopolitiikkansa erilaisia vähemmistöjä, kuten saamelaisia, romaneja, karjalaisia ja vammaisia henkilöitä kohtaan ja ryhdyttävä toimenpiteisiin sen korjaamiseksi ja hyvittämiseksi.

Meidän on kohdeltava oikeudenmukaisesti niitä, jotka hakevat täältä turvaa. Suomen tulee auttaa hädässä olevia ihmisiä ja toteuttaa ihmisoikeuksia kunnioittavaa turvapaikkapolitiikkaa. Lisäksi haluamme edistää ihmisoikeuksia kunnioittavaa yhtenäistä EU:n turvapaikkapolitiikkaa. Kotoutumisen edellytys on, että ihminen saa halutessaan myös perheensä luokseen. Oikeusvaltiosta ketään ei palauteta alueelle, jossa häntä uhkaa kuolemanrangaistus, kidutus, vaino tai muu epäinhimillinen tai ihmisarvoa loukkaava kohtelu.

Vihreät kunnioittaa uskonnonvapautta ja haluaa, että kaikkia maailmankatsomuksia kohdellaan tasa-arvoisesti. Uskontojen välistä yhteistyötä tulee tukea ja edistää rauhantyönä. Erilaisilla maailmankatsomuksellisilla yhteisöillä ja yhteisöihin kuulumattomilla tulee olla yhdenvertainen asema suhteessa valtioon.
3.2 Koulutus ja sivistys ovat yhteiskunnan järki ja sydän

Vihreille sivistys on mittaamattoman arvokasta. Se on niin yksilöiden kuin yhteiskunnankin vapauden tae. Sivistys on paljon muutakin kuin osaamisen, tiedon ja taitojen kartuttamista. Sivistyksessä on kyse maailmankuvan muovautumisesta, ihmisenä kasvamisesta, uuden luomisesta ja ajattelun itsenäistymisestä. Sivistys antaa näkökulmia ja ehkä vastauksiakin olemisen suuriin kysymyksiin ja luo kykyä esittää uusia kysymyksiä. Siksi puolustamme tinkimättömästi tasa-arvoista koulutusta, vapaata tiedettä ja monipuolista kulttuuria.

Laadukas koulutus ja yhdenvertaiset mahdollisuudet itsensä kehittämiseen ovat yhteiskunnan tulevaisuuden turva ja tie kohti tasa-arvoa. Yhdenvertaiset oikeudet ja mahdollisuudet koulutukseen aina varhaiskasvatuksesta alkaen purkavat perheiden taustoista johtuvia eroja. Työelämän muuttuessa ja kansainvälistyessä korkea osaaminen, tiede ja tutkimus ovat Suomelle tärkeä pääoma ja kestävää kehitystä eteenpäin vievä kilpailuetu. Tutkimus on arvokasta, koska se auttaa meitä ymmärtämään maailmaa ja tuottaa ratkaisuja, joilla vastataan tulevaisuuden haasteisiin.

Oikeus oppia ja saada opetusta läpi elämän kuuluu jokaiselle taustasta tai elämäntilanteesta riippumatta, eikä koulutuksesta saa muodostua vain hyvistä lähtökohdista tulevien etuoikeus. Koulutuksen, aina varhaiskasvatuksesta korkeakoulutukseen ja elinikäiseen oppimiseen, on oltava tasa-arvoista ja yhdenvertaista, saavutettavaa, pedagogisesti laadukasta ja maksutonta. Jokaisella tulee olla vapaus valita itselleen parhaiten sopiva koulutuspolku. Vapauteen kuuluu mahdollisuus välillä tehdä virheitä ja valita harha-askelten jälkeen uusi reitti. Maailman muuttuessa myös koulutusta ja opetusta on päivitettävä vastaamaan aikansa ja tulevaisuuden tarpeita – niin, että kaikki pysyvät mukana muutoksessa.

Koulutuksen tulee tukea kasvua aktiiviseksi kansalaiseksi ja antaa valmiudet osallistua yhteiskunnan toimintaan. Esimerkiksi oppimaan oppimisen taidot, kyky arvioida kriittisesti eri lähteistä saatua tietoa, tunne- ja vuorovaikutustaidot ja valmiudet toimia digitaalisissa ympäristöissä ovat nykyajan kansalaistaitoja, joiden tulee olla opetuksen kulmakiviä läpi koko koulutuspolun.

Koulutuksen tehtävänä on kasvattaa ja tukea oman maailmankatsomuksen rakentamiseen, ympäristötietoisuuteen, globaaliin vastuuseen, moninaisuuden kohtaamiseen, kielelliseen ja kulttuuriseen monimuotoisuuteen ja kansainvälisyyteen. Korkeakouluilla ja muilla koulutuksen järjestäjillä on myös tärkeä tehtävä tukea elinkeinoelämää, kolmannen sektorin toimijoita ja julkista sektoria mukautumisessa maailman muutoksiin esimerkiksi kehitettäessä toimintaa kohti hiilinegatiivista kiertotaloutta.

Laadukas koulutus ja tutkimus edellyttävät vakaata, riittävää ja ennustettavaa rahoitusta kaikilla koulutusasteilla. Opettajien ja kasvattajien jaksamisesta, osaamisesta ja osaamisen päivittämisestä on pidettävä huolta, jotta voimme tulevaisuudessakin kulkea sivistyksen etujoukoissa. Koulujen paikallista ja alueellista eriarvoistumiskehitystä on torjuttava.

Haluamme, että Suomessa sivistys, tiede, taide ja kulttuuri kukoistavat. Puolustamme taiteen vapautta ja itseisarvoa sekä kulttuuripalveluiden monimuotoisuutta ja saavutettavuutta. Kynnyksen astua kirjastoon, teatteriin, konserttiin, museoon tai galleriaan on oltava matala ihan jokaiselle. Erityisesti lapsilla on oltava mahdollisuus kulttuurin harrastamiseen taustasta, asuinpaikasta tai varallisuudesta riippumatta. Kulttuurin riittävä tukeminen tarkoittaa yhä useammalle mahdollisuuksia sekä itsensä toteuttamiseen että taiteesta nauttimiseen. Taiteilijoiden ja tutkijoiden on pystyttävä pelotta omistautumaan uuden etsimiselle.
3.3 Me emme päästä ketään putoamaan

Vihreät haluaa edistää jokaisen ihmisen oikeutta ja mahdollisuuksia hyvään elämään ja onnellisuuteen. Hyvinvointi on perusoikeus, joka kuuluu varallisuudesta, taustasta ja yksilöllisistä ominaisuuksista riippumatta kaiken ikäisille, kaikille sukupuolille, täällä syntyneille ja muualta muuttaneille. Hyvinvointivaltiomme onnistumisesta kertoo se, kuinka tasaisesti hyvinvointi jakautuu ja kuinka kaikkein haavoittuvimmassa asemassa olevia kohdellaan. Köyhyys ei synny itsestään. Se on seurausta tehdystä tai tekemättä jääneestä politiikasta. Vihreille köyhyyden torjunta on yksi politiikan tärkeimmistä tehtävistä.

Oikeudenmukaisessa yhteiskunnassa jokaiselle taataan riittävä toimeentulo, oikeus omaan kotiin, laadukkaat julkiset palvelut sekä mahdollisuus tehdä työtä ja toteuttaa itseään. Pidämme kiinni periaatteesta, että jokainen ihminen on arvokas, eikä ketään jätetä syrjään. Kun apua tarvitsee, sitä tulee saada. Kenenkään ei tule joutua taistelemaan tarvitsemistaan palveluista. Tukea ja apua on oltava tarjolla mahdollisimman varhaisessa vaiheessa, ja ongelmien ennaltaehkäisy on yhtä tärkeää kuin niiden ratkominenkin.

Haluamme, että jokaisella on mahdollisuus toteuttaa ja kehittää itseään ja nauttia elämästä. Yhteiskunnan tehtävä ei ole määrittää, mikä tekee kenetkin onnelliseksi, vaan tarjota puitteita hyvinvoinnin rakentamiseen, terveyden edistämiseen ja toimintakyvyn ylläpitoon. Kenenkään ei pitäisi jäädä tahtomattaan yksin tai uupua kohtuuttoman taakan alla.

Tasapainoisessa yhteiskunnassa kaikilla on mahdollisuuksia itselleen sopivaan yhteisöllisyyteen, riittävään lepoon ja virkistykseen. Peruspalveluiden, joilla ihminen pitää huolta fyysisestä, psyykkisestä ja sosiaalisesta terveydestään, tulee olla kaikkien saavutettavissa varallisuudesta ja asuinpaikasta riippumatta. Myös hyvä vapaa-aika on tärkeä osa hyvinvointia ja monipuolisten harrastusmahdollisuuksien pitää olla tarjolla kaikille.

Työ ei ole ihmisarvon mitta. Kaikilla tulee kuitenkin olla mahdollisuus työkykynsä mukaiseen työhön ja siitä saatavaan reiluun korvaukseen. Yksilölle työ on pääasiallinen keino saavuttaa taloudellinen itsenäisyys. Parhaimmillaan työ on myös merkityksellinen osa elämää, hyvinvointia lisäävä tekijä ja mahdollisuus toteuttaa itseään. Työn ja muun elämän yhteensovittamisen on oltava mahdollista moninaisissa perhe- ja elämäntilanteissa. Työn on joustettava esimerkiksi silloin, kun työntekijää saa perheenlisäystä, sairastuu tai menettää läheisensä. Yhteiskunnassa on huomioitava paremmin myös palkattoman, usein kotona tehtävän työn arvo, ja sen sukupuolittunutta jakaumaa on aktiivisesti purettava.

Sosiaaliturva on suomalaisten yhteinen turvaverkko, jonka hyödyntämisen tulisi olla automaattista, esteetöntä, saavutettavaa ja häpeästä vapaata. Kenenkään arvo ihmisenä ei määrity sen perusteella, miten toimeentulonsa hankkii tai saa. Siksi on elintärkeää poistaa sekä byrokraattisia että asenteellisia esteitä avun ja tuen hakemiselle ja saamiselle. Haluamme korvata sosiaaliturvaviidakon yksinkertaisella ja kannustavalla perustuloon pohjautuvalla järjestelmällä, joka antaa turvaa niin pätkätyöläisille, osatyökykyisille, pienituloisille kuin yrittäjillekin ja vapauttaa ihmiset tekemään omaa elämäänsä koskevia valintoja.

Hyvinvointivaltion kestävyyden ja rahoittamisen kannalta on tärkeää, että mahdollisimman moni pääsee työhön kiinni. Työelämän on oltava oikeudenmukaista ja palkkauksen tasa-arvoista, ja kohtuullisen työmäärän on taattava riittävä palkka. Syrjintä ei kuulu työpaikoille missään muodossa. Vammaisten ja eri tavoin osatyökykyisten työllistymisen esteitä on raivattava, jotta työelämä on aidosti avoin kaikille. Nuorten pääsy työmarkkinoille on taattava.

Nykyaikainen teknologia mahdollistaa monien hyvinvointivaltion tärkeiden palveluiden tarjoamisen suurelle joukolle kätevästi myös digitaalisesti. Digitalisaation nopea kehitys voi kuitenkin syrjäyttää ihmisiä ja ihmisryhmiä. Tämä on estettävä tarjoamalla neuvontaa, ohjausta, rinnalla kulkemista ja puolesta asiointiapua.
3.4 Jokaiselle vapaus elää haluamal­laan tavalla, kunhan ei rajoita toisten oikeutta samaan

Ihmisten vapauden kunnioittaminen ja edistäminen on keskeinen osa vihreää ajattelua. Jokaisella on oikeus elää haluamallaan tavalla, kunhan ei rajoita toisten oikeutta samaan. Vapauden kanssa käsi kädessä kulkee vastuu. Jokaisella tulee olla oikeus ja vapaus määritellä oma itsensä ja elämänsä. Samalla meillä on ihmisinä ja yhteiskuntana kollektiivinen vastuu toisistamme ja ympäristöstämme nyt ja tulevaisuudessa. Hyvinvointimme perustuu toistemme tukemiseen ja yhteiseen vastuunkantoon.

Yksilön vapauksia ja niiden rajoituksia punnittaessa lähtökohtana on vapaus. Yksilön vapauksia voidaan kuitenkin painavasta ja perustellusta syystä rajoittaa. Jos valtiovalta joutuu akuutin poikkeustilanteen vuoksi rajoittamaan kansalaisten oikeuksia turvatakseen esimerkiksi oikeutta terveyteen ja elämään, tulee rajoitusten olla aina oikeasuhtaisia tilanteeseen nähden. Yllättävienkin tilanteiden edessä vallankäytön tulee olla läpinäkyvää ja pysyä demokraattisessa kontrollissa. Yksilöllä on vastuu noudattaa yhteiskunnan sääntöjä ja rajoituksia, ja toisaalta yhteiskunnalla on vastuu perustella nämä säännöt ja rajoitukset selkeästi ja ymmärrettävästi.

Yhteiskunnan tehtävä on luoda mahdollisuudet vapaudelle. Todellinen vapaus vaatii rinnalleen tukea: tietoa vaihtoehdoista, koulutusta, jonka turvin tehdä punnittuja valintoja, ja taloudellista turvaa, jotta ihminen ei juutu valinnanmahdollisuudet riistävään köyhyyteen. Vapaus on myös sisäistä, esimerkiksi vapautta sovinnaisuudesta ja omista ennakkoluuloista. Ihmisen ei tarvitse olla samanlainen kuin naapurinsa tai yhteisönsä, vaan jokaisella on oikeus valita oman elämänsä polku.

Jokaisella ihmisellä on oikeus omaan kehoonsa ja sitä koskeviin päätöksiin. Näihin lukeutuu myös oikeus aborttiin omalla ilmoituksella. Ihmisen omaa tahtoa tulee kuulla ja kunnioittaa viimeiseen asti niin parantavan, oireenmukaisen ja saattohoidon yhteydessä kuin kuoleman edessä. Ihmisellä on oikeus paitsi hyvään elämään, myös hyvään kuolemaan, tarvittaessa hyvän saattohoidon turvin tai halutessaan viime kädessä avustettuna.

Demokraattisessa ja ihmisoikeuksia kunnioittavassa valtiossa jokaisella on velvollisuus noudattaa lakia tai hyväksyä lain rikkomisesta seuraava rangaistus. Rikosseuraamuksen tarkoitus on vähentää ja ehkäistä rikollisuutta sekä auttaa rikoksentekijöitä saamaan uusi ote elämästään. Seuraamusten tulee olla inhimillisesti perusteltuja ja ihmisoikeuksia kunnioittavia, eikä niiden tavoitteena saa olla ihmisten nöyryyttäminen. Kenenkään ei pidä ajautua toivottomaan ahdinkoon esimerkiksi riippuvuuden tai velan takia. Koskaan ei saa syntyä tilannetta, josta ei löydy ulospääsyä.

Inhimillisessä yhteiskunnassa epäonnistumista ei tarvitse hävetä. Haluamme tukea jokaista näkemään omat ja muiden yksilölliset ominaisuudet vahvuuksina ja rakentaa yhteiskuntaa, joka ottaa kaikki mukaan.

Hyvä yhteiskunta myös mahdollistaa kestävän kehityksen huomioivan elinkeinonvapauden. Ekologisesti kestävät yritykset sisäistävät ulkoishaitat alusta alkaen liiketoimintaansa. Taloudellisesti kestävät yritykset pääsevät yksittäisten suurten toimijoiden ja rakenteellisen korruption estämättä markkinoille. Sosiaalisesti kestävät yritykset kunnioittavat työntekijöitä yksilöinä ja rakentavat kestävää työkulttuuria.

Globaalia taloudellista eriarvoisuutta on vähennettävä niin kauppapolitiikan kuin kehitysyhteistyön keinoin. Kauppapolitiikan pelisääntöjen tulee olla kaikille yhdenvertaiset ja länsimaiden ei tule estää globaalin etelän maiden pääsyä globaaleille markkinoille. Sääntelyä ja kauppapolitiikkaa voidaan kuitenkin käyttää ohjaamaan diktatuureja kohti universaalisti tunnustettujen ihmisoikeuksien kunnioittamista, lapsityövoiman kitkemistä, tasa-arvon ja vähemmistöjen oikeuksien edistämistä, demokratiakehitystä ja ympäristönsuojelua. Kilpailun ja yhteistyön maailmassa kaikkien toimijoiden tulee noudattaa yhteisesti sovittuja pelisääntöjä.

Teknologinen kehitys ja tiedon lisääntyminen muuttavat maailmaamme kiihtyvässä tahdissa. Samalla kehittyvä informaatioteknologia vapauttaa ihmisiä rakentamaan yksilöllisesti oman elämänsä suuntaa. Vihreät haluaa tukea sellaisen teknologian kehitystä, joka auttaa rakentamaan kestävämpää maailmaa. Teknologian nopea kehitys voi kuitenkin tuoda eteen uusia eettisiä kysymyksiä, joissa yksilön ja yhteisön vapaudet ja oikeudet ovat eri tavoin ristiriidassa keskenään. Sääntelyn on seurattava teknologista kehitystä ripeästi ja sillä on varmistettava esimerkiksi kestävän kehityksen, yritysvastuun ja ihmisten perusoikeuksien toteutuminen.
4. DEMOKRATIA KAIKEN PERUSTANA
4.1 Vahvistamme vapaata, avointa ja demokraat­tista yhteiskuntaa

Demokratia on kestävin tuntemamme tapa päättää yhteisistä asioista. Vapaassa, avoimessa ja demokraattisessa yhteiskunnassa jokaisella on aito mahdollisuus vaikuttaa itseään koskeviin asioihin ja saada äänensä kuuluviin. Oikeusvaltiossa jokainen saa ihmisarvoisen ja yhdenvertaisen kohtelun taustastaan tai tilanteestaan riippumatta. Haluamme valtion, joka luottaa yksilöön ja joka on yksilön luottamuksen arvoinen. Kansanvaltaisuuden on oltava läpileikkaava periaate kaikilla päätöksenteon tasoilla ja päätökset on tehtävä mahdollisimman lähellä ihmisiä, joiden elämään ne vaikuttavat.

Demokratia edellyttää vapaata keskustelua, aitoa dialogia, yhteisesti hyväksyttyjä toimintatapoja ja yhtäläisiä mahdollisuuksia osallistua päätöksentekoon. Terveessä demokratiassa valtaa käytetään avoimesti ja läpinäkyvästi. Poliittisen päätöksenteon tulee pohjautua arvojen lisäksi tieteelliseen tutkimukseen ja parhaaseen saatavilla olevaan asiantuntijatietoon. Demokratian kulmakivi on, että päättäjät voidaan aina laillisesti vaihtaa reiluissa vaaleissa. Tämän toteutumisessa avainasemassa on riittävän läpinäkyvä yhteiskunta, jossa ihmisillä on mutkaton pääsy totuudenmukaiseen tietoon.

Toimivassa demokratiassa politiikkaa ei nähdä turhana tai rikkinäisenä, vaan keinona vaikuttaa ja luoda positiivista muutosta yhteiskuntaan. Suoria vaikuttamisen kanavia, kuten kansalaisaloitteita ja osallistavaa budjetointia, tarvitaan osallisuuden ja keskinäisen luottamuksen vahvistamiseksi. Uusia yhteiskunnallisen osallisuuden muotoja tulee rohkeasti kokeilla ja toimivia ottaa pysyvästi käyttöön, myös puolueiden sisällä.

Lapsia ja nuoria tulee kuulla kaikessa päätöksenteossa ja palvelujen kehittämisessä, eikä ikä saa olla este yhteiskunnalliselle osallistumiselle. Äänestysikärajaa on laskettava, ja myös alle äänestysikäisille on tarjottava aitoja mahdollisuuksia osallistua ja vaikuttaa yhteiskunnassa.

Vapaassa yhteiskunnassa niin järjestöillä kuin kansalaisliikkeilläkin on elintärkeä rooli. Ne tukevat edustuksellisen demokratian toteutumista ja tarjoavat ihmisille matalan kynnyksen väyliä vaikuttaa ja osallistua. Näitä toimintaedellytyksiä on suojeltava, sillä osallisuus ei toimi ylhäältä alaspäin saneltuna, vaan kansalaisvaikuttamisen ydin elää aina ihmisen tasolla.

Tieto luo osallisuutta ja turvaa yksilön oikeuksia. Siksi tiedon avoimuutta ja viestinnän selkeyttä on lisättävä kaikilla yhteiskunnan tasoilla. Julkisesta päätöksenteosta on tarjottava tietoa siellä, missä ihmiset ovat: turuilla ja toreilla, verkossa, kouluissa ja työpaikoilla. Valtion ja kuntien tuottamien tietojen tulee olla kansalaisten vapaasti ja esteettömästi käytettävissä. Byrokraattisen kapulakielen sijaan tarvitsemme selkokieltä ja ymmärrettävää puhetta. Yksilön oikeus vastaanottaa selkeää julkista tietoa on myös esteettömyyskysymys.

Vapaassa yhteiskunnassa vallitsee sanomisen vapaus, ei vaientamisen kulttuuri. Sananvapaus takaa sen, että valtaa pitäviä voi kritisoida ilman huolta ja monipuolinen kansalaiskeskustelu voi kukoistaa. Sananvapautta ei voi kuitenkaan rajoituksetta käyttää toisten vaientamiseen tai ulossulkemiseen. Vihapuhe ja maalittaminen ovat omiaan rajoittamaan niiden kohteeksi joutuvien ihmisten sananvapautta. Sitä emme hyväksy. Voimakkaitakin mielipiteitä ja huumoria on mahdollista esittää sortumatta rikokseen tai kyseenalaistamatta toisen ihmisyyttä.

Vapaus ja demokratia eivät ole itsestäänselvyyksiä, eivätkä vakiintuneetkaan demokratiat ole yksiselitteisesti turvassa. Informaatiovaikuttaminen ja valeuutiset pyrkivät horjuttamaan luottamusta demokraattiseen yhteiskuntaan ja vakiintuneisiin instituutioihin. Muun muassa eriarvoisuus, syvällä rakenteissa oleva rasismi ja säätelemätön moderni viestintäteknologia luovat kasvualustoja pelon ja vihan lietsomiselle, järjestäytyneille taantumuksellisille voimille sekä ääriliikkeiden populismille. Suomi ei ole näistä kansainvälisistä suuntauksista irrallaan. Teemme kaikkemme näiden ilmiöiden torjumiseksi.

Vapaan ja demokraattisen yhteiskunnan puolesta on kamppailtava sen vahvuuksiin nojaten: torjumalla eriarvoisuutta ja ennakkoluuloja, vahvistamalla sivistystä ja tasa-arvoa ja ennen kaikkea pitämällä tinkimättömästi kiinni ihmisoikeuksista ja totuudesta. Oikeusvaltio tarvitsee riippumattoman ja ripeän oikeusjärjestelmän, jossa jokaisella on aito mahdollisuus hakea ja saada oikeutta. Vapaan, journalistisin perustein toimivan median toimintaedellytykset on turvattava, jotta totuus on jatkossakin yhteiskunnallisen keskustelun perusta.
4.2 Vihreät on avoimuu­teen ja yhdenver­tai­suu­teen perustuva yhteiskun­nal­linen liike

Vihreiden toimintaan kaikki ovat tervetulleita sellaisina kuin ovat. Olemme avoin ja matalan hierarkian puolue: pyrimme päätöksentekoon, jossa kaikki otetaan mukaan. Meillä viimeisinä mukaan tulleet saattavat olla ensimmäisinä vuorossa, jos vain intoa ja osaamista riittää. Emme usko korvaamattomiin johtajiin, joten jaamme valtaa ja kierrätämme vastuuta. Toimintaamme pääse mukaan myös ilman virallista jäsenyyttä.

Huomioimme kaikessa toiminnassamme yhdenvertaisuuden ja turvallisen tilan periaatteet. Huolehdimme, että vamma tai vähävaraisuus ei muodostu esteeksi toimintaamme osallistumiselle. Uusia työntekijöitä rekrytoidessamme tavoitteemme on saada hakijoiksi erilaisia ja eritaustaisia ihmisiä.

Sitoudumme avoimuuteen kaikessa toiminnassamme ja neuvottelemme sopimukset päivänvalon kestäviksi. Ajamme lisää avoimuutta kaikkialle päätöksentekoon – niin omaan toimintaamme, yhteiskunnan eri sektoreille, kuntiin, eduskuntaan, Euroopan unioniin kuin Yhdistyneisiin kansakuntiin.

Pidämme kiinni tavoitteistamme, mutta ymmärrämme, että ne voidaan saavuttaa monin eri tavoin. Etsimme ja kokeilemme uutta ennakkoluulottomasti, emmekä jää roikkumaan toimimattomiin ratkaisuihin. Jos olemme väärässä, myönnämme virheemme ja korjaamme linjaamme. Tieteellisen tutkimustiedon käyttö päätöksenteon pohjana ei ole meille vain jalo periaate, vaan myös konkreettinen toimintatapa.

Vihreät ylläpitää puoluekurin sijaan laajaa mielipiteenvapautta. Rakennamme avointa ja rehellistä keskusteluilmapiiriä, jossa jokainen pääsee käyttämään ääntään ja jossa kiellettyjä aiheita ei ole. Luotamme toisiimme ja siihen, että yhteisymmärrys löytyy keskustelemalla. Puolueen sisäisen keskustelun rinnalla käymme aktiivista keskustelua asiantuntijoiden ja puolueen ulkopuolisten ihmisten kanssa.

Vihreät sitoutuu ehdottomaan väkivallattomuuteen kaikessa toiminnassa. Olemme valmiit hyväksymään itsellemme vain sellaiset menettelytavat, jotka ovat linjassa periaatteidemme kanssa ja jotka soisimme myös kanssamme eri mieltä oleville. Toimimme aktiivisesti vihapuhetta sekä maalittamista vastaan ja edistämme kunnioittavaa keskusteluilmapiiriä.

Vihreät ei rakenna tulevaisuutta yksin, vaan aktiivisessa yhteistyössä muiden kanssa niin kotimaassa kuin maailmanlaajuisesti. Pyrimme päätöksissä tasapainoon ja oikeudenmukaisuuteen välttääksemme politiikkaa, joka ohjaa hyvää vain tietyille ryhmille. Kannatamme toimivia ratkaisuja riippumatta siitä, keneltä ne ovat lähtöisin tai kuka niistä lopulta kerää kunnian. Meille tärkeintä on, että maailma muuttuu paremmaksi.
5. HUOMINEN RAKENNE­TAAN YHDESSÄ

Globaalissa maailmassa ja muutosten keskellä kukaan meistä ei ole yksin. Jokainen tarvitsee läheisyyttä, henkistä kontaktia, vertaisuutta ja mukaan kuulumista. Yli satavuotisen itsenäisyytemme aikana me suomalaiset olemme luoneet monella mittarilla menestyvän maan, jossa on mahdollisuus katsoa luottavaisin mielin eteenpäin. Olemme rakentaneet, puolustaneet, uudistaneet ja rakastaneet. Tämän ohjelman periaatteita vaalien rakennamme huomisenkin yhdessä.

2020-luku on ilmastokriisin ja globaalin yhteistyön vuosikymmen. Tarvitsemme globaalia yhteistyötä enemmän kuin koskaan selättääksemme ilmaston ja luonnon monimuotoisuuden kriisit. Samalla meidän on varauduttava aikaan, jossa esimerkiksi ilmastopakolaisuus ja epidemiat yleistyvät.

Tätä ohjelmaa kirjoitettaessa olemme akuutin ilmastokriisin lisäksi keskellä globaalia koronaviruspandemiaa. Covid-19 -taudin leviäminen on osoittanut, kuinka nopeasti paikalliset ongelmat voivat levitä globaaleiksi ja kuinka globaalit ongelmat vaikuttavat kaikkien ihmisten arkeen. Koronakriisi ei ole ensimmäinen, eikä viimeinen kerta, kun kaikki maailman maat kamppailevat saman haasteen kanssa. Kriisit koettelevat eri maita ja ihmisryhmiä eri tavoin ja voimistavat globaalia eriarvoisuutta. Kriisien ratkaiseminen yhdessä toisiamme tukien on kaikkien etu.

Vihreitä tarvitaan siellä, missä kriisien keskellä globaalit säännöt ja sopimukset horjuvat ja tie eteenpäin on sumuinen. Vihreitä tarvitaan, jotta ihmisoikeuksista ja kestävästä kehityksestä pidetään kiinni silloinkin, kun tilanne on vaikea. Vihreitä tarvitaan muuttamaan maailmaa niin, että se on reilu niillekin, joilla on vähän. Me vihreät haluamme muuttaa maailmaa, jotta elämä maapallolla voi kukoistaa.

Kasvavan keskinäisriippuvuuden maailmassa turvallisuusuhat eivät piittaa kansallisista rajoista. Sen ovat todistaneet niin vuonna 2008 alkanut talouskriisi kuin 2020-luvun korona-pandemia. Epävakaus näkyy hauraassa ympäristössämme ja ilmastokriisin käsittelyssä. EU-kansalaisina suomalaisten on pystyttävä vaikuttamaan, säätelemään ja demokraattisesti päättämään asioista, jotka vaikuttavat elämäämme. Entistä kattavampi ja vahvempi kyky vaikuttaa ympäröivään maailmaan demokraattisen oikeusvaltion periaattein on tarpeen. Euroopan unioni vastaa tähän tarpeeseen ja on yhteistyön välineenä paras mahdollisuutemme kasvattaa turvallisuutta ja hyvinvointia sekä aktiivisesti torjua uhkia.

Oli haasteena demokratian kehittäminen, ilmastokriisin, ympäristötuhon ja lajikadon torjuminen tai globaalien markkinavoimien suitsiminen, EU on se tila, johon pystymme suoraan vaikuttamaan, jonka sisällä toimimme ja jolla on tehokkaat keinot käytössään.

Vihreät on EU-myönteinen puolue, joka näkee yhteisen projektin mahdollisuudet ja haasteet. Haluamme korjata EU:n demokratiavajetta, tehdä päätöksenteosta ymmärrettävämpää ja lähestyttävämpää ihmisille. On myös varmistettava, että EU on jatkossakin vapauden ja demokratian tyyssija, avoin uusille ihmisille ja ideoille.

Vihreät katsoo, että yhä tiiviimmän unionin rakentaminen ei vie valtaa paikalliselta tai alueelliselta päättäjältä. Sen sijaan yhtenäisyys luo uutta valtaa ja uusia vaikuttamisen mahdollisuuksia erityisesti pienille jäsenvaltioille. 445 miljoonan asukkaan sisämarkkinat, yhteinen ulkopolitiikka ja yhtenäistyvä poliittinen rakenne antavat turvaa, ennakoitavuutta ja mahdollisuuksia yksilöille ja koko yhteisölle. Jotta tämän vallan käyttö olisi vastuullista, demokraattista ja kansalaisten käsissä, tarvitaan päätöksentekoon uudistuksia. Suhtaudumme myönteisesti kohti liittovaltiota tiivistyvään Euroopan unioniin, kunhan kehittyvä liittovaltio on myös yhä demokraattisempi, yhä oikeudenmukaisempi, yhä ilmasto-, ympäristö- ja eläinystävällisempi – ja kantaa myös kansainvälisen vastuunsa.

Vihreät kannattaa federalismin vahvistamista, kunhan malli suojelee ihmis- ja eläinoikeuksia, edistää sivistystä ja kestävää kehitystä ja katsoo tulevaisuuteen. Emme osaa sanoa, tuleeko tulevaisuudessa yhtä suurta harppausta kohti liittovaltiota vai jatkuuko Euroopan unionin kehittäminen kituutellen, kriisistä kriisiin, mutta olemme valmiit osallistumaan tulevaisuuden rakentamiseen. Perussopimusten avaaminen ja niiden uudelleen neuvottelu ei ole itseisarvo, mutta se on vaihtoehto, jos se on välttämätöntä unionin kehittämiseksi. Federalismi ei itsessään takaa hyvää lopputulosta, mutta nykyisten kansallisvaltioon pohjautuvien rakenteiden on muututtava, jotta unionin lupaukset kansalaisilleen voivat toteutua.

Äärioikeiston ja muiden demokratian vastaisten ääriliikkeiden nousu, kiihtyvä digitalisaatio, talouden irtautuminen demokraattisesta hallinnasta ja ympäristökatastrofit määrittävät seuraavaa vuosisataa. Olemme osa eurooppalaista kansalaisyhteiskuntaa, joka on valmis vaatimaan demokratiaa, tasa-arvoa, yhdenvertaisuutta ja oikeudenmukaisuutta rajoja ylittäen. Kansalaisina, ihmisinä ja vihreinä meillä säilyy vastuu toimia oikein, päättäväisesti, EU:sta ja kansallisvaltioista riippumatta.

Vihreiden Eurooppa-ohjelma on visiomme yhteisestä Euroopan ja Euroopan unionin tulevaisuudesta. Se on näkemys siitä, miten EU voi ratkaista ilmastokriisiä ja luontokatoa, lisätä demokratiaa, yhdenvertaisuutta ja tasa-arvoa sekä rakentaa oikeudenmukaista taloutta. Samalla se on ohjelma siitä, miten Euroopan unionia tulee kehittää, jotta se todella vastaa niitä päämääriä, joita sille on asetettu ja joita tulevaisuudessa tulemme sille asettamaan.

Vahvaa Euroopan unionia tarvitaan maailmanpolitiikassa. EU:n pitää jatkossakin olla se voima, joka edistää demokratiaa, oikeusvaltiota, ihmisoikeuksia ja kestävää kehitystä, eläinten hyvinvointia unohtamatta. Unionin tulee määrittää maailmanpolitiikan ja -kaupan normeja, ei vain hyväksyä totuttuja tai muiden sanelemia tapoja toimia. Euroopan unioni on rauhanprojektina perustettu, ja teemme työtä, että se säilyy sellaisena.

Ohjelma kattaa 7 isoa teemaa, joihin me vihreät haluamme Euroopan unionin kautta vaikuttaa ja jotka ovat yhteisen eurooppalaisen tulevaisuutemme kohtalonkysymyksiä. Vihreä Eurooppa ja Euroopan unioni on luonnon ja ihmisten yhteisö, jossa vapaus, tasa-arvo ja hyvinvointi kukoistavat ja joka on mukana vaikuttamassa koko globaalin yhteisön suuntaan.

Eurooppa on olemassa myös EU:n ulkopuolella. ETA-alueen valtiot on integroitava tiiviiksi osaksi yhteismarkkinoita, ja Euroopan neuvoston jäsenmaat on sitoutettava pitkäjänteiseen ihmis- ja kansalaisoikeuksien kehittämiseen. Demokratiaa, sivistystä ja muuta Euroopan henkistä perintöä on vaalittava valtiorajojen yli. EU on keskeinen toimija, mutta vihreiden ja Suomen on oltava aktiivisia kaikilla Euroopan areenoilla.
Demokraat­ti­sempi Euroopan unioni

Kuunteleeko EU kansalaisiaan? Kuka unionissa oikeasti käyttää valtaa? Juhlapuheissa päätöksenteko on avointa ja läpinäkyvää, mutta näiden periaatteiden toteutumiseen käytännössä on vielä matkaa.

Eurooppalaisen yhteistyön perusajatus on, että yhteistyöllä päästään parempiin lopputuloksiin kuin kukin jäsenmaa yksinään. Yhdessä EU pystyy vastaamaan maailman suurin haasteisiin ja luomaan yhteistä hyvää. Yhdessä EU-maat ylläpitävät perussopimuksissa nimettyjä neljää vapautta, joiden mukaan ihmiset, tuotteet, pääoma ja palvelut liikkuvat vapaasti unionin alueella.

Päätöksenteolle on luotu rakenteet, joissa on tarkoitus kuulua sekä kansalaisten että jäsenmaiden ääni. Ministerineuvostossa päätösvaltaa käyttävät jäsenmaiden ministerit, Eurooppa-neuvostossa pääministerit ja presidentit. Komissio tekee lakiesitykset ja parlamentissa äänestävät kansan vaaleilla valitsemat edustajat. Alueiden komiteassa vaikuttavat kaupunkien, kuntien ja osavaltioiden päättäjät. Päätöksenteko on monimutkaista, ja usein on vaikea sanoa, mikä taho valtaa lopulta käyttää. Monen mielestä EU-järjestelmän rattaissa kansalaisten ääni jää kuulumatta.

EU-elinten demokraattisuutta on vahvistettava

Meidän on vahvistettava todellista kansanvaltaa unionissa. Vaaleilla valitun Euroopan parlamentin asemaa on vahvistettava, ja komission johtoon on voitava vaikuttaa vaaleissa. Komission, neuvoston ja parlamentin välisten neuvottelujen läpinäkyvyyttä ja avoimuutta on lisättävä. Naisten, vähemmistöjen ja nuorten äänen tulee kuulua vahvemmin EU:n päätöksenteossa.

EU:n päätöksenteosta on pyritty tekemään ymmärrettävämpää viestinnän keinoin, mutta usein kansalaiset jäävät tavoittamatta. Avoimuutta ja läpinäkyvyyttä tulee lisätä kaikissa EU-elimissä. Parlamentin toiminta on suhteellisen avointa, mutta komission prosessit ja varsinkin neuvoston toiminta jäävät usein pimentoon.

Uudistuksille on välttämätön tarve. Keskustelussa EU:n tulevaisuudesta nostetaan usein esiin liittovaltiokehitys, mutta harvemmin osataan määritellä, mitä se käytännössä tarkoittaa. Liittovaltio voi tarkoittaa esimerkiksi sitä, että Suomi olisi osavaltio ja eduskunta sen alueparlamentti. Komissio toimisi kuin hallitus, jonka on nautittava Euroopan parlamentin luottamusta, ja ministerineuvostosta muodostettaisiin parlamentin ylähuone. Hallintorakenteiden tietynlainen muoto ei kuitenkaan itsessään ole tavoite, vaan työkalu kohti toimivampaa unionia. Tärkeintä ei ole, nimitetäänkö kehitystä liittovaltioksi vai demokratian vahvistumiseksi, vaan se, että EU pystyy jatkossa nauttimaan kansalaisten luottamusta ja toimimaan yhteisten haasteiden ratkaisemiseksi.

Kaikissa asioissa EU-tasolle siirtymisestä ei ole lisäarvoa. Siksi on tärkeää edelleen ylläpitää läheisyysperiaatetta, jonka mukaan päätökset tulee tehdä mahdollisimman lähellä kansalaista. Paikallisista asioista pitää edelleen voida päättää paikallisesti, mutta esimerkiksi ihmisoikeuksien noudattaminen, rajat ylittävät liikenneratkaisut tai ilmastotavoitteet on hyödyllisempää päättää kaikkien kesken. Läheisyysperiaate mahdollistaa alueellisen päätöksenteon tiivistämisen siellä, missä yhteydet kansallisvaltioiden rajojen yli ovat tiiviit. Suomelle ja Ruotsille kuuluvassa Tornionjokilaaksossa, jonka perinteisesti tiiviit yhteydet valtioraja katkaisee, on mahdollista tehostaa valtioiden välistä yhteistyötä. Samoin Saamenmaalla voimme vahvistaa saamelaiskäräjien asemaa läheisyysperiaatetta noudattaen.

Eurooppalaisen poliittisen tilan luominen vaatii toimia

Monikielisessä unionissa yhteinen poliittinen keskustelu on vaikeaa, ja erityisen vaikeaa sitä on synnyttää kansalaisten välillä, ei vain Brysselissä. Euroopan tulevaisuuskonferenssi on lupaava kokeilu, jonka onnistumiseksi vaaditaan kansalaisten aitoa kuuntelemista ja sitä, että tulokset viedään myös käytäntöön. Mikäli prosessista onnistutaan luomaan mielekäs kansalaisten osallistumisen malli, sitä voidaan käyttää myös tulevissa kansalaisforumeissa ja -kuulemisissa.

Euroopan parlamentin jäsenet edustavat kaikkia EU-kansalaisia ja päättävät lainsäädännöstä, mutta tämän hetkinen vaalijärjestelmä ei mahdollista aidosti eurooppalaista keskustelua. Vaalit muodostuvat 27 erillisestä kansallisesta vaalista ja kampanjat keskittyvät kansallisen tason asioihin, joilla ei usein ole roolia parlamentin päätöksenteossa. Yhteiseurooppalaisten vaalilistojen käyttöönotto mahdollistaa aidosti eurooppalaisen kampanjan ja tilan poliittiselle keskustelulle. Näin poliittiset toimijat edistäisivät enemmän hankkeita, jotka ovat tärkeitä kaikille EU-kansalaisille.

Haasteista huolimatta kasvava joukko kansalaisia pyrkii vaikuttamaan EU-päätöksiin. Eurooppalaiselle poliittiselle näyttämölle on noussut uusia voimia arvokkaan elämän, terveen ympäristön ja oikeudenmukaisemman politiikan puolesta. EU:n perusarvoja noudattavien kansalaisliikkeiden mahdollisuuksia vaikuttaa on parannettava.

EU:n päätöksenteko tarvitsee vihreitä. Meidän on nostettava uusi sukupolvi vihreitä ja vihreästi ajattelevia poliitikkoja näyttämölle tarjoten heidän kykyjään kansalaisten arvioitaviksi, myös Euroopan unionin johtoon. Vihreät arvot etenevät, kun niitä edistetään asiantuntemuksella ja arvoilla. Tilan raivaaminen näiden näyttämiselle on tärkeää sekä vihreän liikkeen että koko Euroopan tulevaisuudelle.

Vihreät toimet:

    Lisätään Euroopan parlamentin valtaa. Annetaan parlamentille oikeus tehdä lakiesityksiä ja laajennetaan sen budjettivaltaa.
    Siirrytään neuvoston päätöksenteossa määräenemmistöpäätöksiin lopuillakin politiikan aloilla, eli myös verotuksessa, sosiaalipolitiikassa ja ulkopolitiikassa. Näin yksittäiset maat eivät voi halvaannuttaa unionin toimintakykyä.
    Tuodaan yhteiseurooppalaiset vaalilistat parlamenttivaaleissa kansallisten listojen rinnalle. Europarlamentin jäseniä voisi näin äänestää suoraan oman maan edustajan lisäksi kaikissa jäsenmaissa. Eurooppalaisten puolueiden, kansallisten ja alueellisten parlamenttien ja kansalaisten yhteenliittymien tulee pystyä asettamaan ehdokkaita yhteislistoille. Näillä on oltava takanaan riittävä edustus jäsenmaita ja kansalaisia. Pienten jäsenmaiden ja vähemmistöryhmien edustus listoilla tulee varmistaa ja säädöksillä taata myös sukupuolten tasa-arvo.
    Lasketaan eurovaalien äänestysikäraja sekä eurooppalaisen kansalaisaloitteen alulle panemisen ja allekirjoittamisen ikäraja 16 vuoteen.
    Valitaan komission puheenjohtajat Euroopan parlamentin edustajien joukosta. Vakiinnutetaan ns. kärkiehdokasjärjestelmä, jossa jokaisen vaalilistan pääehdokas on ehdokas komission puheenjohtajaksi.
    Kehitetään eurooppalaista kansalaisaloitetta ja selvitetään mahdollisuudet käyttää suoria neuvoa-antavia kansanäänestyksiä asioista, jotka eivät heikennä ihmisoikeuksia.
    Tuetaan monikielisen, mukaan lukien vähemmistökielisen, riippumattoman ja yhteiskuntakriittisen eurooppalaisen median tuotantoa ja eurooppalaisten puolueiden ja poliittisten säätiöiden toimintaa eurooppalaisen poliittisen keskustelun vahvistamiseksi.
    Tuetaan ympäri Eurooppaa marginalisoidussa asemassa olevien ihmisten verkostoitumista koko unionin laajuisiksi kansalaisliikkeiksi.
    Lisätään päätöksenteon läpinäkyvyyttä. Parannetaan viestintää neuvoston kokouksista, ja julkaistaan parlamentin, komission ja neuvoston välisten trilogien esityslistat ja pöytäkirjat.
    Laajennetaan avoimuusrekisterin käyttö parlamentista myös komissioon ja neuvostoon, jotta lobbareiden ja edunvalvojien vaikuttamista EU-elimissä voidaan avoimesti seurata.
    Velvoitetaan jäsenvaltiot vastaamaan komission tiedustelujen lisäksi myös parlamentin kysymyksiin ja tietopyyntöihin.
    Parannetaan EU-päätöksentekoa koskevan tiedon saavutettavuutta. Viestitään päätöksenteosta ymmärrettävällä kielellä, ja aloitetaan viestintä myös selkokielellä. Määrätään EU:n kaikkien toimielinten asiakirjat julkisiksi, poikkeuksena vain erikseen määriteltyjen perusteiden mukaan salassa pidettävät asiakirjat. Huolehditaan siitä, että kokoustiedot ja asiakirjat ovat löydettävissä helposti. Varmistetaan, että tiedosta hahmottuu kokonaiskuva asian käsittelystä eri toimielimissä, jotta kansalaisten on tosiasiallisesti mahdollista seurata päätöksentekoa. Kaikkien komission ja EU:n tutkimuslaitosten tietovarantojen tulee olla lähtökohtaisesti avoimia.
    Luodaan Euroopan laajuiset normit verkkosivujen ja muiden ohjelmistojen saavutettavuudelle ja sanktioidaan julkishallinnon saavutettavuuspuutteet.

Ilmasto­rat­kai­sujen Eurooppa

Tarvitsemme Euroopan unionia ratkaisemaan aikamme globaaleja ongelmia. Ilmastokriisi, luontokato ja ylikulutus uhkaavat hyvinvointimme perustaa ja miljoonia ihmishenkiä. Hyvinvointi, sosiaalinen oikeudenmukaisuus ja sivistys voivat kukoistaa vain, jos yhdessä ylläpidämme elämän edellytyksiä maapallolla.

Maailman rikkaimpiin kuuluvana maanosana Euroopan tulee kantaa vastuunsa ilmastokriisin torjunnassa. EU on se toimija, joka voi tehokkaasti ohjata koko maailmantaloutta kestävään suuntaan. Ilmastojohtajan mantteli on kuitenkin ansaittava. EU:n on ajettava tinkimättömästi kunnianhimoisia ja oikeudellisesti sitovia ilmasto- ja ympäristötavoitteita niin jäsenmaissa kuin kansainvälisissä neuvotteluissa ja sopimuksissa.

Euroopan vihreän kehityksen ohjelman (European Green Deal) myötä unionin ilmasto- ja ympäristötavoitteita kiristetään kautta linjan. Ohjelman merkittävimpiä ansioita on ilmastopolitiikan ja luonnon monimuotoisuuden sitominen talouskehitykseen. Unionin ja jäsenmaiden on aika tunnustaa, että ilmastopolitiikka on mitä suurimmassa määrin talouspolitiikkaa.

Ohjelman toimet eivät kuitenkaan riitä. EU:n ilmastotavoitteita tulee kiristää niin päästökaupan, maatalouden, liikenteen kuin maankäytönkin osalta. Agenda 2030:n ja Pariisin sopimuksen toimeenpanon tulee näkyä kaikilla EU-politiikan aloilla, lainsäädännössä ja rahoituskehyksessä.

Päästökauppa on ollut EU:n ilmastopolitiikan lippulaiva, joka ohjaa energiantuotantoa ja raskasta teollisuutta päästövähennyksiin. Järjestelmä tarvitsee kuitenkin päivityksen vastaamaan Pariisin ilmastosopimuksen tavoitteita. EU-tason energiapolitiikkaa tulee vahvistaa kohti vähäpäästöistä energiantuotantoa, joka tukee energiaomavaraisuutta ja riippumattomuutta tuontienergiasta ja sitä kautta myös unionin kriisinkestävyyttä.

Liikenteen, maatalouden ja muun ns. taakanjakosektorin päästöjen vähentämistä on nopeutettava. Yhteinen maatalouspolitiikka (Common Agricultural Policy, CAP) vie lähes 40 % unionin budjetista, ja on vuosikymmeniä ollut aluepolitiikan rinnalla toinen iso painopiste. Maataloustukia ja -politiikkaa on uudistettava siten, että se tukee EU:n kestävän kehityksen tavoitteita. Tuet tulee suunnata vähäpäästöisiin, ekologisiin tuotantotapoihin, eläinten hyvinvoinnin takaamiseen ja kasvipainotteisen ruoan tuotantoon. Meidän tulee myös vähentää torjunta-aineiden ja kemiallisten lannoitteiden kielteisiä ympäristövaikutuksia.

EU:n liikennepolitiikan kärkeen tulee nostaa päästötön ja älykäs liikennejärjestelmä. Uusien polttomoottoriautojen myynnistä tulee vaiheittain luopua ja matkustamista ohjata lentämisestä raiteille.

Maankäytön muutokset, kuten rakentaminen, kaivokset ja hakkuut, pienentävät hiilinieluja ja heikentävät luonnon monimuotoisuutta. Maankäyttösektorin ilmastotavoitteita on nostettava ja metsien käytön ja puu-bioenergian todelliset ilmastovaikutukset huomioitava ilmastotavoitteissa.

EU on kokoaan suurempi ilmastovaikuttaja

EU on maailman suurin talousalue, ja sisämarkkinoilla sovellettavat normit vaikuttavat laajasti maailmantaloudessa. Ilmastonmuutoksen ja luontokadon torjunta on myös suuri taloudellinen mahdollisuus kaikille jäsenmaille. Ympäristön tilaa parantavat toimet tuovat enemmän työpaikkoja kuin vievät, ja kestäviä ratkaisuja voidaan viedä koko maailmaan. Kun maailma siirtyy kohti vihreää taloutta, on EU:n pysyttävä mukana kilpailussa vihreän teknologian ja puhtaiden ratkaisujen kehittämisestä. On myös aika ottaa kauppapolitiikka käyttöön kestävän kehityksen edistämiseksi EU:n kauppakumppanimaissa.

Ilmastotoimien on oltava reiluja

Muutos kestävään talouteen on välttämätön ja vaikuttaa väistämättä ihmisten arkeen ja elinkeinoihin. Kun ilmastotavoitteet asetetaan EU-tasolla, ne koskevat kaikkia yrityksiä jäsenmaissa. Näin taataan yrityksille reilu pelikenttä, jossa kestävästä toiminnasta palkitaan ja saastuttamisesta rangaistaan. Jotta kukaan ei jää muutosten seurauksena tyhjän päälle, tulee EU-varoja kohdentaa ilmastonmuutoksen ja -toimien myötä kuihtuvilla aloilla, kuten kivihiilen ja turpeen tuotannossa työskenteleville uuden toimeentulon löytämiseksi.

Vihreät toimet:

    Vähennetään EU-alueen päästöjä vähintään 65 % vuoteen 2030 mennessä ja tavoitellaan hiilineutraaliutta vuoteen 2040 mennessä. Tämän jälkeen tulee päästä hiilinegatiiviseksi.
    Asetetaan EU:lle sitova hiilibudjetti, jota seurataan ja tarvittaessa esitetään uusia toimia.
    Edistetään EU-rahoituksella vähäpäästöisiä energialähteitä.
    Korjataan päästökaupan valuviat: vähennetään huutokaupattavien päästöoikeuksien määrää riittävän nopeasti ja mitätöidään myymättä jääneitä oikeuksia. Luovutaan päästöoikeuksien ilmaisjaosta saastuttavalle teollisuudelle. Ohjataan päästökaupan huutokauppatulot päästöttömiin investointeihin, kehittyvien maiden ilmastotyöhön ja reiluun siirtymään. Asetetaan hiilidioksiditonnille minimihinta päästökaupan ohjaavuuden varmistamiseksi.
    Kiristetään taakanjakosektorin tavoitteita siten, että myös liikenteessä ja maataloudessa saavutetaan riittävät päästövähennykset.
    Kasvatetaan metsien ja maankäytön hiilinieluja, ja pysäytetään luontokato EU:n alueella.
    Suunnataan EU:n budjettivaroja ja Euroopan investointipankin varoja ilmastokriisin ja ympäristöhaittojen torjumiseen sosiaalisesti kestävällä tavalla.
    Luovutaan välittömästi fossiilisen energian tuista EU:n budjetissa.
    Tiivistetään EU:n yhteistä energiapolitiikkaa. Edistetään energiantuotannon ja -kulutuksen sähköistymistä ja sektorikytkentöjä. Yhdennetään energiamarkkinoita, parannetaan huoltovarmuutta ja energiatehokkuutta ja edistetään siirtymää vähäpäästöiseen energiantuotantoon. Rajataan fossiilisen energian hankkeet, kuten kaasuputkien rakentaminen, ulos Euroopan laajuisten energiaverkkojen rahoituksesta.
    Otetaan yhteisen maatalouspolitiikan ja EU:n maataloustukien perustaksi se, että tuetaan reilua siirtymää sekä niitä toimia ja toimijoita, jotka kunnianhimoisesti ja todetusti vähentävät ympäristöhaittoja.
    Edistetään sähköisen liikenteen ja päästöjä vähentävän älyliikenteen kehittämistä EU:n tutkimuksen ja kehityksen tuin. Tiukennetaan uusille liikennevälineille asetettavia päästörajoja, ja luovutaan uusien polttomoottoriautojen myynnistä vuoteen 2030 mennessä.
    Kehitetään jäsenmaiden välistä rataverkkoa korvaamaan lyhyet lennot. Toteutetaan Rail Baltica ja Suomenlahden alittava rautatietunneli. Palautetaan yöjunat liikenteeseen ympäri Eurooppaa. Otetaan käyttöön koko EU:n kattava junaliikenteen lipunvarausjärjestelmä.
    Kiristetään lento- ja meriliikenteen päästövähennystoimia. Liitetään EU:n kautta kulkeva kansainvälinen meriliikenne päästökauppaan. Otetaan käyttöön EU-tason lentovero ja edistetään kansainvälistä lentoveroa. Luovutaan päästöoikeuksien ilmaisjaosta lentoliikenteelle. Edistetään lentopetrolin verovapaudesta luopumista kansainvälisissä sopimuksissa.Tuetaan kunnianhimoista meri- ja lentoliikenteen päästökauppaa myös kansainvälisellä tasolla.
    Edellytetään EU:n kauppasopimuksissa kestävän kehityksen periaatteiden noudattamista. Varmistetaan tuontituotteiden kestävyys kieltämällä ympäristöä vahingoittavien, kuten metsäkatoa aiheuttavien, tuotteiden tuonti unionin alueelle.
    Otetaan käyttöön hiilitullit, joilla taataan kestävän eurooppalaisen tuotannon kilpailukyky ja vauhditetaan globaalia muutosta kestämättömien toimintamallien poistamiseksi. Luodaan EU:n hiilitullin alaisille tuotekategorioille vientituki, joka takaa EU:n vientituotteiden kilpailukyvyn.
    Perustetaan tutkijoista koostuva Euroopan ilmastopaneeli, jonka tehtävä on arvioida EU:n ilmastotavoitteiden ja -toimien riittävyyttä Pariisin sopimuksen tavoitteiden kannalta.

Ympäris­töl­li­sesti kestävä Eurooppa

Luonnon monimuotoisuuden heikkeneminen ja ilmastokriisi uhkaavat koko yhteiskuntamme perustaa. On selvää, että nykytoimilla EU ei kykene vastaamaan luontokadon aiheuttamaan kriisiin. Nyt jos koskaan on aika ravistella totuttuja toimintatapoja ja ohjata taloutta EU:n laajuisin toimin kestävään suuntaan.

Lajien suojelu, vesien tilan parantaminen sekä ilmansaasteiden ja kemikaalikuormituksen vähentäminen on pitkään ollut keskeinen osa EU-politiikkaa. Monesti toimet ovat kovasta vastustuksesta huolimatta olleet onnistuneita, EU on esimerkiksi puuttunut niin vaarallisten kemikaalien käyttöön, rikkipäästöihin kuin rehevöitymiseenkin.

Lajien ja elinympäristöjen suojelu Euroopassa on kuitenkin ollut puutteellista ja riittämätöntä. Ennallistamista on tehty erittäin vähän, ja lainsäädännön täytäntöönpano ja valvonta on ollut riittämätöntä. Luonnon tilan kaventumista ja heikkenemistä ei ole saatu pysäytettyä.

Euroopan vihreän kehityksen ohjelman jatkoksi tarvitaan kunnianhimoisempi Green New Deal: entistä kokonaisvaltaisempi jälleenrakennusohjelma, jolla talous sovitetaan ympäristön kantokykyyn ja samalla edistetään sosiaalista oikeudenmukaisuutta. Tämä tarkoittaa esimerkiksi sitovan EU:n monimuotoisuuslain säätämistä EU:n ilmastolain rinnalle.

Ympäristöpolitiikan tärkeimmät periaatteet on nostettava jälleen politiikan keskiöön. Vastuu päästöistä tulee olla niiden tuottajalla, ja vastuu elinympäristöjen heikentämisestä tulee olla aiheuttajalla. EU tarvitsee lainsäädännön, jolla velvoitetaan toimijat ennallistamaan elinympäristöjä tai kompensoimaan taloudellisen toiminnan aiheuttamaa luontokatoa toisaalla. Vältetään vahinkoa -periaatteen tulee ohjata kaikkea EU:n toimintaa ja varojen käyttöä. Periaatteen mukaan varoja ei tule ohjata ympäristölle haitallisiin kohteisiin, eikä lainsäädännöllä tule kannustaa ympäristölle haitalliseen toimintaan.

Materiaalien kulutusta on leikattava

Biomassan, fossiilisten polttoaineiden, metallien, mineraalien ja muiden yleisten materiaalien globaalin kulutuksen ennustetaan kaksinkertaistuvan seuraavien 40 vuoden aikana. Puolet maailman ilmastopäästöistä ja yli 90 prosenttia luonnon monimuotoisuuden heikkenemisestä on seurausta luonnonvarojen hyödyntämisestä ja jalostamisesta. Myös EU:ssa materiaalien kulutus on ympäristöpolitiikasta ja materiaalitehokkuuden parantumisesta huolimatta jatkuvasti kasvanut, ja kestävän materiaalien kulutuksen raja ylittyy moninkertaisesti. Ylikulutusta on hillittävä, jotta luonnon tila ei kapene entisestään, eikä lajien häviämistä enää voida pysäyttää. EU:n on siirryttävä tavoittelemaan materiaalien kulutuksen vähentämistä, ja tälle on asetettava sitovat ja seurattavat tavoitteet ilmastotavoitteiden tapaan.

Luonnon ja ympäristön suojelun on kyettävä vastaamaan myös aikamme uusiin haasteisiin. Digitalisaatio ja sähköistyminen ovat kokonaisuuden kannalta toivottuja ilmiöitä, mutta vaativat teknologisia innovaatioita ja muutoksia materiaalivirtoihin. Nämä on toteutettava kestävästi. Digi- ja sähkölaitteista syntyvä elektroniikkajäte on kyettävä käsittelemään turvallisesti, laitteiden suunniteltuun vanhenemiseen on puututtava ja elektroniikkajätteiden dumppaus kehitysmaihin kiellettävä.

Vähäpäästöiseen energiaan perustuva hajautettu energiajärjestelmä ja tietoyhteiskunnan digitaalinen infra ovat erittäin riippuvaisia kaivannaisista, joita tuotetaan kestämättömin tavoin niin EU:n sisällä kuin tuontimaissa. EU:n ja jäsenmaiden kaivoslainsäädäntö on saatettava ripeästi sellaiselle tasolle, että kaivokset eivät heikennä ympäristön tilaa. EU:n jäsenmaineen tulee ottaa hankinnoissaan huomioon ihmisoikeus- ja ympäristökysymykset tuotantomaissa, ja tuotantomaiden työ- ja ympäristölainsäädäntöjen kehittymistä on tuettava esimerkiksi kauppasopimuksissa. Tuottoa on kanavoitava alueen kehittämiseen siten, että se parantaa hyvinvointia myös toiminnan päätyttyä, eikä paikallisille jätetä vain jätekasoja.

Kaiken politiikan on ohjattava kohti kiertotaloutta ja kulutuksen vähentämistä. EU-tasolla tämä voi tarkoittaa hyvinkin arkisia asioita, kuten yhteiseurooppalaista panttijärjestelmää tai sääntelyä jätteiden lajitteluun. EU-tasolla voidaan säädellä tehokkaasti kaikkia yrityksiä ja kannustaa esimerkiksi julkisten hankintojen tekijöitä noudattamaan kestävyyskriteerejä. Kilpailun kannalta on järkevää, että kaikkia koskevat yhtenäiset säännöt, jotka edellyttävät tuotteiden kestävyyttä, pitkäikäisyyttä, korjaamis- ja päivityskelpoisuutta ja kierrätettävyyttä.

Vihreät toimet:

    Säädetään EU:n laajuinen sitova luonnon monimuotoisuuslaki, joka suojelee vähintään 30 % maa- ja merialueista. Vähintään 10 % tulee olla tiukan suojelun piirissä.
    Laajennetaan eurooppalaista suojelualueiden verkostoa ja varmistetaan, että suojelun taso on riittävä kaikkien luontotyyppien osalta. Asetetaan sitovat tavoitteet myös elinympäristöjen ennallistamiselle. Suojellaan tiukasti kaikki EU:n jäljellä olevat iki- ja aarniometsät, ja turvataan luonnonvaraiset niityt ja kosteikot. Perustetaan ylikansallisten ja yhtenäisten luontokäytävien verkosto EU:n alueelle.
    Vahvistetaan LIFE-instrumenttia, ja linjataan muutkin rahoitusinstrumentit, kuten maataloustuet, tukemaan vahvemmin lintu- ja luontodirektiivin sekä vesipuitedirektiivin tavoitteita.
    Estetään luontokatoa edistävien tuotteiden tuonti EU:n markkinoille. Kauppasopimuksissa tulee kieltää ympäristövahingolliset tuotteet.
    Luodaan EU:lle raaka-ainepolitiikka, jonka tavoitteena on materiaalien kulutuksen vähentäminen. Säädetään sitova tavoite puolittaa neitseellisten materiaalien kulutus vuoteen 2050 mennessä.
    Sisällytetään vältetään vahinkoa -periaate EU-varojen käyttöön ja lainsäädäntöön.
    Otetaan käyttöön tieteelliseen tutkimukseen perustuvat kestävän rahoituksen kriteerit, jotka ohjaavat myös yksityisiä investointeja kestäviin kohteisiin.
    Toteutetaan saastuttaja maksaa -periaatetta ottamalla käyttöön EU:n laajuisia haittaveroja, kuten muoviveron tavoin toteutettava lihavero.
    Vahvistetaan EU:n ympäristöpolitiikan toteutusta ja valvontaa. Sanktioidaan todetut ympäristörikokset.
    Varmistetaan unionin tasolla Århusin sopimuksen mukainen ympäristöjärjestöjen oikeus viedä EU-päätösten lainmukaisuus EU:n tuomioistuimen tarkastettavaksi.
    Kiristetään tuotantoeläinten hyvinvointiin liittyviä EU-velvoitteita. Kielletään turkistarhaus ja eläinten häkkikasvatus kaikkialla EU:ssa, ja säädetään eläinten kuljetusmatkojen pituudelle rajat, kun kyseessä ei ole eläimen terveydenhoitoon liittyvä syy.
    Annetaan EU:lle toimivalta jäsenmaita sitovat yhteiset eläinten hyvinvoinnin minimivaatimukset, jotka koskevat kaikkia eläimiä (mukaan lukien seura- ja harrastuseläimet).
    Tiukennetaan merkittävästi koe-eläinten hyvinvointivaatimuksia, ja edistetään koe-eläimetöntä tutkimusta ja sen tehokkuutta, tarvittaessa rahallisella ohjauksella. Asetetaan EU:n tavoitteeksi korvata koe-eläintutkimus eettisesti kestävillä vaihtoehdoilla. Varmistetaan EU:n kosmetiikan eläinkoekiellon pysyminen voimassa.
    Otetaan jäsenmaiden suojelutoimissa huomioon luontotyyppien ja lajien uhanalaisuus sekä ekologia. Lisätään kannusteita vapaaehtoiseen suojeluun, ja otetaan käyttöön ekologinen kompensaatio.
    Varmistetaan, että digitalisaatio etenee kestävästi. Otetaan käyttöön kaivoslainsäädännön ja kaivosten verottamisen vähimmäisvaatimukset EU-tasolla. Tehostetaan EU-alueella syntyvän elektroniikkajätteen kierrätystä, ja varmistetaan, että jäte käsitellään turvallisesti.
    Edistetään kiertotaloutta EU:n budjetin, kuluttajansuojasääntelyn ja elinkeinopolitiikan kautta. Asetetaan tuotteille kiertotalouskriteerit, joiden mukaan tuotteiden on oltava kestäviä, korjattavia ja kierrätettäviä. Lisätään tuottajien vastuuta tuotteidensa jätehuollosta ja kierrätyksestä. Rakennetaan kannusteita kiertotalouden integroimiseksi liiketoimintamalleihin.

Oikeuksien Eurooppa

Ihmisoikeudet luovat pohjan arvokkaalle elämälle. Näiden toteutuminen tulee taata henkilöstä, hänen asuinpaikastaan tai statuksestaan riippumatta. Nykypäivän Eurooppa on rakennettu ihmisoikeuksien, demokratian ja oikeusvaltioperiaatteen kunnioittamisen pilareille – tästä meidän on pidettävä kiinni.

Euroopan unioni esittäytyy usein demokratian ja ihmisoikeuksien kehtona. Monen eurooppalaisen arki ylittää valtioiden rajoja, ja heille on tärkeää, että oikeudet toteutuvat myös rajat ylittävissä elämäntilanteissa. Perus- ja ihmisoikeuksista tulee voida nauttia yhtäläisesti asuinpaikasta riippumatta, niin Paltamossa kuin Pariisissa. Tietosuoja, digitaalinen turvallisuus sekä ihmisten oikeudet omaan dataansa ovat keskeisiä digitaalisen ajan oikeuksia, joiden toteuttamisessa Euroopan tulee olla tienraivaaja.

Oikeusjärjestelmien yhdenmukaistaminen ja yhteistyön tiivistäminen ovat keinoja helpottaa Euroopassa asuvien elämää. Yhteydet nykyisten kansallisvaltioiden rajojen yli ovat jo tiiviit ja elämät nivoutuneita. Moni vähemmistökansa, mukaan lukien EU:n alueen ainoa alkuperäiskansa saamelaiset, elävät monen valtion alueella ja heidän oikeuttaan päättää asioistaan tulee tukea ja vahvistaa. Vähemmistö- ja alkuperäiskansoille on turvattava oikeus omaan kieleen ja kulttuuriin. On tärkeää, että voimme tukea alueiden päätöksentekoa siten, että alueita ja kulttuuripiirejä ei jaeta keinotekoisesti. Ihmisten luontaisen liikkumisen estäminen heikentää työllisyyttä, talouskasvua ja yhteiskunnallista vakautta ja on ristiriidassa kehitystavoitteiden kanssa. Ideaalitilanteessa ihminen voi vaivatta siirtyä nykyisten rajojen yli ja olla varma oikeuksiensa toteutumisesta jo ensimmäisestä päivästä lähtien, muutti sitten Oulusta Tampereelle tai Helsingistä Milanoon.

Vihreät toimet:

    Taataan ihmisten vapaa liikkuvuus. Rajatarkastuksia sisärajoilla tulee välttää viimeiseen asti. Tämä vaatii toimivaa ulkorajavalvontaa, mutta myös laillisia ja turvallisia reittejä Eurooppaan.
    Turvataan perus- ja ihmisoikeuksien kunnioittaminen ympäri Euroopan. EU:lla tulee olla tehokkaat keinot sanktioida jäsenmaitaan ihmisoikeusrikkomuksista.
    Torjutaan EU:n ja Euroopan muodostamana yhtenä rintamana rasismia, seksismiä ja vähemmistöihin kohdistuvaa syrjintää ja uhkia. Työlle tulee luoda vahva oikeudellinen ja poliittinen pohja sekä turvata riittävät resurssit.
    Viedään maaliin EU:n liittyminen Euroopan ihmisoikeussopimukseen ja Euroopan neuvoston yleissopimukseen naisiin kohdistuvan väkivallan ja perheväkivallan ehkäisemisestä ja torjumisesta, eli Istanbulin sopimukseen.
    Varmistetaan, että EU toimii oikeusvaltioperiaatteen ja ihmisoikeuksien mukaisesti. EU:n on vaadittava tätä myös jäsenmailtaan. Mikäli maa rikkoo näitä unionin perusperiaatteita, EU:n on pystyttävä puuttumaan siihen esimerkiksi leikkaamalla rahoitusta ja, rikkomuksen jatkuessa, epäämällä maalta äänioikeus ministerineuvostossa määräajaksi.
    Tuetaan aktiivisesti EU:n kansalaisyhteiskunnan toimintaedellytyksiä Euroopan tasolla, jäsenmaissa ja erityisesti lähialueilla, joilla autoritaariset hallinnot ovat ajaneet toimijat ahtaalle.
    Turvataan median rooli EU:n ja eurooppalaisen päätöksenteon valvojana takaamalla sille pääsy päätöksenteon luo sekä turvaamalla mahdollisimman laaja asiakirjojen avoimuus ja saatavuus. Turvataan median mahdollisuus tehdä työtään rauhassa hiljentämiseen tähtääviltä perusteettomilta oikeuskanteilta, maalittamiselta, uhkauksilta ja muulta häirinnältä.
    Tiivistetään oikeusalan viranomaisten käytännön yhteistyötä, jotta voidaan tehokkaammin puuttua rajat ylittävään rikollisuuteen, kuten ihmiskauppaan.
    Suojataan ihmiset EU-maiden ja EU:n ulkopuolisten toimijoiden massatiedustelulta.
    Turvataan vahvojen salausteknologioiden käyttö ja anonyymit turvalliset viestintäverkot yksityisyyden ja sananvapauden takaamiseksi.

Sosiaalinen Eurooppa

Euroopan sosiaalista ulottuvuutta on rakennettava pohjoismaisen hyvinvointivaltion periaatteiden mukaisesti. Haluamme luoda EU:n laajuiset perusturvan ja työelämän sääntelyn vähimmäisstandardit. Tällä tavoin voimme edistää talouden kehitystä ja köyhyyden torjuntaa ympäri Euroopan. Tavoitteena on yhdenvertainen, ihmisarvoinen ja aktiivisen osallisuuden mahdollistava elintaso jokaiselle Euroopassa asuvalle. Vihreiden näkemys on, että jokaisella on oltava mahdollisuus työskennellä missä vain EU:n alueella, jotta vapaa liikkuvuus todella toteutuu.

On arvioitava uudelleen, miltä osin sosiaaliturvan, eli terveydenhuollon, sosiaalitoimen, tulonsiirtojen ja eläkkeiden, pitää olla jäsenmaiden päätösvallassa ja miltä osin voidaan luoda jäsenmaita sitovaa EU:n lainsäädäntöä. EU- ja ETA-maiden on lisättävä sosiaaliturvainstituutioidensa yhteistyötä ja helpotettava hallinnollisia prosesseja, jotta asukkaat voivat liittyä sujuvasti uuden asuinmaansa kansalliseen ja paikalliseen sosiaaliturvaan. Sosiaalisen Euroopan tavoitteena on myös esteetön Eurooppa ja vammaisten oikeuksien kunnioittaminen ja edistäminen.

Vihreät toimet:

    Nopeutetaan muuttoa Euroopan sisällä ja pääsyä viranomaispalvelujen piiriin integroimalla viranomaisten sähköisiä järjestelmiä ja helpottamalla sähköistä tunnistautumista yli rajojen.
    Varmistetaan EU-sopimusten mukainen vähimmäistoimeentulon toteutuminen kansallisella tasolla ja kaikille ihmisryhmille.
    Tehdään perusterveydenhuollosta ja peruskoulutuksesta universaaleja oikeuksia, jotka kuuluvat jokaiselle Euroopan unionin alueella asuvalle statuksesta riippumatta.
    Turvataan eurooppalaisessa perheoikeudessa erilaisten perheiden yhtenäisyys ja asema myös rajoja ylittävissä tilanteissa. Taataan lasten tapaamisoikeuden toteutuminen myös, kun eronneet vanhemmat muuttavat eri maihin.
    Tehdään Euroopan ulkopuolella hankitun osaamisen tunnistaminen ja täydennyskoulutus joustavammaksi esimerkiksi lisäämällä mahdollisuutta osoittaa pätevyys näyttökokeilla.
    Hankkiudutaan eroon asunnottomuudesta takaamalla jokaiselle Euroopassa asuvalle mahdollisuus asuntoon. Tämä vaatii myös EU-tason yhteistyötä edullisen asumisen takaamiseksi niin kaupungeissa kuin maaseudulla. Tuodaan asunto ensin -periaate koko EU:n tasolle.
    Taataan vammaisten henkilöiden EU-laajuinen oikeus henkilökohtaiseen avustajaan.

Ihmisoikeuksia kunnioittava turvapaikkapolitiikka

Tuhannet ihmiset hukkuvat Välimerellä joka vuosi, koska Euroopan hallitukset eivät tarjoa heille riittävän turvallisia kulkuteitä ja kieltäytyvät pelastamasta heitä merihädässä. Euroopan maarajoilta käännytetään ihmisiä ilman, että heille annetaan mahdollisuus hakea turvapaikkaa. Tuemme kansalaisyhteiskunnan pelastusaloitteita, mutta eurooppalaisten valtioiden ja Euroopan unionin on kannettava ensisijainen vastuunsa epäinhimillisen turvapaikkapolitiikan korjaamisesta.

Euroopan raja- ja merivartiosto Frontex toimii Afrikan siirtolaisreiteillä, kaukana EU:n ulkorajoista, vaikeuttaen ihmisten luontaista liikkumista alueella esimerkiksi työn ja toimeentulon perässä. EU:n tulee lopettaa tarpeeton ihmisten liikkumisen estäminen ja rajoittaminen, jonka tarkoituksena on ainoastaan estää siirtolaisten pääsy Eurooppaan. Kansallisen rajavartiolaitoksen tai Frontexin tekemät takaisinkuljetukset rikkovat kansainvälistä oikeutta, ja ne tulee sanktioida ja asettaa riippumattoman toimielimen huolelliseen valvontaan. Euroopan unionin ulkopuolella sijaitsevien pakolaisten humanitaarinen apu on osa globaalia vastuutamme ja kestävää kehitystä. Samalla EU:n itsensä on kasvettava vastuulliseksi ja inhimilliseksi toimijaksi Euroopan ulkopuolisen avun antamisessa. On päästävä eroon asenteesta, jossa turvaa hakevia halutaan pitää poissa hinnalla millä hyvänsä.

Nykyinen EU:n turvapaikkajärjestelmä ei takaa turvaa kaikille niille, jotka sitä tarvitsevat. EU:n turvapaikkapolitiikkaa tulee uudistaa siten, että ihmisoikeuksien ja humanitaarisen suojelun periaatteita kunnioitetaan nykyistä paremmin. Käytössä oleva järjestelmä pohjautuu Geneven pakolaisyleissopimukseen ja vaatii nykyisin sen todentamista, että yksilöllä on syy pelätä vainoa tietyillä perusteilla. Turvapaikanhakuoikeuden heikentämisen sijaan meidän tulee vahvistaa sitä. Humanitaaristen viisumien avulla voimme tarjota suojelua sen tarpeessa oleville sekä luoda laillisia reittejä saapua turvallisesti Eurooppaan.

Vihreät toimet:

    Saatetaan Frontex-virasto ja sen operaatiot parlamentaariseen valvontaan. Perus- ja ihmisoikeuksien kunnioittamista on seurattava järjestelmällisesti viraston toiminnan ja operaatioiden yhteydessä.
    Perustetaan Frontexille eurooppalainen, koordinoitu ja unionin rahoittama meripelastusjärjestelmä.
    Uudistetaan EU:n turvapaikkajärjestelmä siten, että turvapaikanhakijan rekisteröinti ja turvapaikkaprosessi tapahtuvat EU:n alueella tai sen ulkorajoilla ihmisoikeuksia ja hakijan oikeusturvaa kunnioittaen. Prosessin täytyy olla selkeä ja edetä viivytyksettä hakemuksen jättämisestä mahdolliseen valitusprosessiin.
    Turvataan turvapaikanhakuprosessin oikeudenmukaisuus, ja taataan, että jäsenmaiden poliittiset heilahdukset eivät estä oikeutta hakea turvapaikkaa.
    Otetaan käyttöön humanitaariset viisumit kaikissa EU-jäsenmaissa.
    Resursoidaan eurooppalaiset suurlähetystöt käsittelemään hakemuksia niin, että viisumien odotusajat lyhenevät. Sujuvoitetaan viisumiprosesseja vahvistamalla suurlähetystöjen ja eri EU-maiden välistä yhteistyötä. Edistetään mahdollisuutta hakea viisumia myös etänä.
    Varmistetaan, että palautussopimuksia ei ehdollisteta muille politiikan aloille, kuten kehitysyhteistyöpolitiikalle.
    Taataan kansainvälistä suojelua saaneille henkilöille aidosti EU-kansalaisiin verrannollinen vapaa liikkuvuus ja mahdollisuus työllistyä EU:n alueella.
    Rahoitetaan EU-maiden voimin EU:n sisäisiä pakolaisleirejä yhteisesti inhimillisen elämän turvaamiseksi ja ihmisoikeusloukkauksien estämiseksi. EU:n ei tule perustaa pakolaisleirejä maihin, joissa on riski ihmisoikeusloukkauksiin. Tarvittaessa turvapaikanhakijoita on siirrettävä EU-maiden välillä prosessin aikana ongelmatilanteiden välttämiseksi.
    Edistetään laillisen maahantulon kiintiöitä, liikkuvuuskumppanuuksia sekä opiskelijoiden mahdollisuutta tulla opiskelemaan EU:n yliopistoihin.

Euroopan talous, hyvinvointi ja osaaminen

Talous ei ole politiikan päämäärä, vaan keino hyvinvoinnin ja onnellisuuden lisäämiseksi, ympäristön suojelemiseksi ja ilmastonmuutoksen pysäyttämiseksi. Talouden reunaehtona on maapallon kantokyky. Eriarvoistuminen ja materiaalien kulutuksen kasvu ovat korjattavissa olevia virheitä, siinä missä kiertotalous ja ilmastokriisin pysäyttäminen ovat valtavia mahdollisuuksia. Euroopan unionilla on keskeinen rooli talouden ekologisen ja sosiaalisen siirtymän tukemisessa, osaamisen ja koulutuksen kehittämisessä sekä ympäristön ja ihmisten hyvinvointia edistävien vähimmäisstandardien asettamisessa.

Euroopan talous tarvitsee tulevaisuusinvestointeja ja vihreää muutosta. Pandemian jälkeinen elvytyssuunnitelma on tarpeellinen, mutta riittämätön. Se tulee kytkeä laajaan prosessiin, jossa jäsenvaltioiden taloudet ja yhteiskunnat siirtyvät vihreämmiksi samalla, kun varmistamme yritysten ja yhteisöjen toimintamahdollisuudet akuutista kriisistä poistuttaessa. Yhteinen lainanotto ja lainojen kattaminen unionin omin varoin tukevat tätä siirtymää varsinkin, kun omat varat kerätään verottamalla ympäristölle ja yhteiskunnalle haitallista toimintaa ympäristöveroina ja rahaliikenteen transaktioveroina.

Tässä rakennemuutoksessa teknologisten alojen tai elintarviketuotannon uudistaminen ja kriisin vaurioiden korjaaminen on helpompaa kuin pahimmin kärsineiden palvelu- ja kulttuurialojen. Myös yhteiskunnan sosiaalisten ja terveydellisten – etenkin mielenterveydellisten – vaurioiden korjaaminen on vaikeaa, ja epäonnistuminen luo suuria välittömiä uhkia Euroopan sisäiselle turvallisuudelle, hyvinvoinnille ja poliittiselle vakaudelle. Epäonnistunut ja ihmisten hyvinvoinnin ohittava elvytyssuunnitelma luo myös lisäkustannuksia kansalaisten terveyden, työkyvyn ja osallisuuden heikentyessä ja vaarantaa ihmishenkiä. Heikosti menestyvien alueiden tukeminen rakennerahastoilla on tärkeää eriarvoistumiskehityksen kääntämiseksi ja reilun siirtymän tukemiseksi.

Euroopan unionin omat varat

Union oma varainhallinta vakauttaa rahoitusta ja vapauttaa EU:n jäsenmaiden oikullisesta halusta maksaa jäsenmaksujaan. Omat varat voivat tuoda kaivattua joustavuutta seitsemänvuotiseen rahoituskehykseen. Koronakriisi on osoittanut, että resilienssin vahvistaminen vaatii myös varoja, joilla reagoida ennalta arvaamattomiin tilanteisiin. Unionin tulee pystyä perimään ympäristöveroja, joiden määrään jäsenmaat voivat vaikuttaa parantamalla ympäristönsä tilaa. Rahoitusmarkkinaveron tyyppiset ratkaisut, jotka koskevat rajat ylittävää toimintaa, ovat myös unionille luontevia verottamisen kohteita.

Sisämarkkinoiden säätely

Eurooppalaiset sisämarkkinat ovat menestys. Globaalissa kilpailussa olemme pystyneet asettamaan korkeita laatustandardeja, mikä näkyy kuluttajatuotteiden ympäristöystävällisyydessä ja korkeissa terveysvaatimuksissa.

EU:lla on korkeat standardit mitä tulee tuotannon sosiaalisiin ehtoihin ja tuotteiden turvallisuuteen. Näitä laatukriteerejä on laajennettava ja kehitettävä, jotta yritykset saavat kykyä ja syitä uudistua, keksiä uutta sekä kasvaa ja vaikuttaa globaaleilla markkinoilla. Globaalit markkinat puolestaan hyötyvät Euroopan korkeista laatustandardeista. Standardeja on sovellettava myös nopeasti kehittyviin ja kasvaviin alustatalouden yrityksiin, jotta ne kantavat sosiaalisen ja yhteiskunnallisen vastuunsa kuten muutkin yritykset, eivätkä saa epäreilua kilpailuetua vastuiden välttämisestä.

Talous- ja finanssipolitiikka on yhteiseurooppalaista. Ilmastolle ja ympäristölle haitallisten tuotteiden pääsyä markkinoille on voitava rajoittaa. Strategisesti tärkeän infrastruktuurin suojeleminen, tärkeiden tuotantoketjujen puolustaminen ja aktiivinen kauppapolitiikka reilun kansainvälisen kilpailun ja vapaakaupan puolesta tulee olla yhteinen tavoitteemme. Yhteiset eurooppalaiset investoinnit ilmastonsuojeluun, tutkimukseen ja tulevaisuuden hyvinvoinnin varmistamiseen ovat tarpeen. Tulevaisuuden talouspolitiikka vaatii yhteisen tavoitteen asettamista: EU:sta on tehtävä maailman ensimmäinen hiilinegatiivinen talousalue. Näin EU säilyy pitkälle tulevaisuuteen menestyvänä sekä teollisuudelle ja yrityksille houkuttelevana paikkana, jossa on korkea jalostusaste, toimivat ja tehokkaat tukijärjestelmät sekä hyvin palkatut ja reilut työpaikat.

Koulutus, tutkimus ja oppiminen

Erasmus+ -ohjelma on Euroopan unionin suurimpia menestyksiä. Vaihto-ohjelma on antanut yli 9 miljoonalle osallistujalle mahdollisuuden opiskella ja oppia toisessa eurooppalaisessa maassa. Tämä valtava liikkumista, integraatiota ja oppimista mahdollistanut projekti on esimerkki siitä, mitä EU voi parhaimmillaan saavuttaa.

Myös Eurooppalaisen koulutuksen yhteismitallisuus on kehittynyt. ECTS-opintopistejärjestelmän käyttöönotto on vaikeuksista huolimatta mahdollistanut opintojen kansainvälisen työtaakan vertailun ja siten lisännyt läpinäkyvyyttä ja ennakoitavuutta opiskeluun.

Rajoja ylittäviä koulutusprojekteja tarvitaan ymmärryksen lisäämiseksi ja rasismin vähentämiseksi. Eurooppalainen kulttuuri, koulutus ja tiede ovat aina olleet rajoja ylittäviä, moninaisia ja keskustelevia prosesseja. Tätä kehitystä tulee vaalia myös tulevaisuudessa.

Euroopan unionin tutkimuksen puiteohjelmat ovat olleet tärkeä lisä tieteen ja tutkimuksen rahoitukseen. Rakennerahastot ovat tuoneet lisää alueelliseen kehitystyöhön. Ohjelmien suuntaaminen vähäpäästöisen energian ja energiansäästön tutkimukseen sekä pienille ja keskisuurille toimijoille ovat olleet vihreitä saavutuksia. Ohjelmia on syytä jatkossakin kasvattaa samalla, kun tutkimusrahoituksen houkuttelevuutta ja vaikuttavuutta parannetaan, tuetun tieteen vapaa ja avoin luonne varmistetaan ja hallintoa kevennetään.

Liikkumisesta taloudellista ja yhteiskunnallista hyötyä

Euroopan talous ja toimeliaisuus on aina hyötynyt ihmisten mahdollisuudesta liikkua, ja ihmisten vapaa liikkuvuus unionin sisällä on yksi EU:n peruspilareista. Suomen historiaan nivoutuivat jo ennen itsenäisyyttä myös muualta tulleiden onnistumistarinat. Jokaisen on aidosti voitava työskennellä ja asettua minne vain EU:n alueella, jotta vapaa liikkuvuus todella toteutuu. Myös EU:n ulkopuolelta tulevat on toivotettava tervetulleiksi osallistumaan eurooppalaiseen elinkeinoelämään samoin ehdoin kuin EU:ssa syntyneet.

Vihreät toimet

    Säädetään EU:n yhteinen yritysvastuulaki.
    Päätetään EU:n yhteisistä, kattavista verokäytännöistä, joilla lisäarvo verotetaan siellä, jossa liikevaihto syntyy.
    Säädellään eurooppalaisia verojärjestelmiä tarkemmin epäkohtien korjaamiseksi, verovälttelyn ja agressiivisen verosuunnittelun estämiseksi sekä varakkaiden yksilöiden ja suuryritysten vastuun jakamisen varmistamiseksi.
    Puututaan verojen kiertoon ja veroparatiiseihin mm. tehokkaalla veronkierron ja veroparatiisien määritelmällä, maakohtaisella raportoinnilla sekä automaattisella tietojenvaihdolla.
    Luodaan euroalueelle yhteinen budjetti sekä yhteiset joukkovelkakirjat.
    Annetaan EU:lle oikeus kerätä veroja ja siten omia varoja rahoittaakseen toimintaansa. EU:n verotuksen ei tule pohjautua pelkkiin haittaveroihin.
    Luodaan EU:n laajuinen varhaiskasvatuksen ja koulutuksen takuu, joka kattaa laadukkaan, edullisen hoivan lapsille, sekä tarpeelliset palvelut lapsille ja heidän vanhemmilleen ja mahdollistaa perhe-elämän ja työn yhdistämisen.
    Edistetään vanhempainvapaiden tasaisempaa jakautumista koko Euroopassa.
    Otetaan käyttöön yhteiseurooppalainen perustulo, joka täydentää kansallisia sosiaaliturvajärjestelmiä.
    Parannetaan unionin ja sen jäsenmaiden energiaomavaraisuutta. Energiaratkaisujen tulee olla vähähiilisiä ja kunnioittaa luonnon monimuotoisuutta.
    Laajennetaan Erasmus+ -ohjelmaa ja vastaavia ohjelmia, jotka suunnataan koululaisille, opiskelijoille, opettajille ja tutkijoille sekä ohjelmia EU:n ulkopuolelta tuleville opiskelijoille.
    Kaksinkertaistetaan EU-alueen tutkimus- ja innovaatiopanostukset budjetin rakenteita muokkaamalla. Yksinkertaistetaan eurooppalaisen tutkimusrahoituksen hakukäytäntöjä, jotta myös korkeakoulut pystyvät hyödyntämään niitä nykyistä paremmin.
    Tehostetaan EU:n nykyisiä menettelytapoja, joilla puututaan perusoikeuksien ja esimerkiksi akateemisen vapauden rikkomiseen.
    Tuetaan korkeakoulujen tutkimus-, kehitys- ja innovaatiohankkeita, joilla haetaan ratkaisuja päästöjen vähentämiseen sekä kestävien elämäntapojen ja rakenteiden edistämiseen.
    Luodaan alustojen kautta työtä tekevien sekä palveluja tarjoavien ja kuluttavien oikeuksia vahvistavat avoimuus- ja läpinäkyvyyssäännökset ohjaamaan reilua alustatalouden kehitystä. Edellytetään markkina-asemaltaan merkittäviltä alustoilta keskinäistä yhteentoimivuutta kilpailun lisäämiseksi.
    Kehitetään tekijänoikeusmaksujen jakoinfrastruktuuria niin, että kulttuurin tuottajat hyötyvät enemmän teostensa lisensoinnista.

Globaalia yhteistyötä kestävästi ja oikeuden­mu­kai­sesti

Valtioiden rajat ylittävien uhkien kohtaaminen ja ihmisten turvallisuuden varmistaminen niin digitaalisissa kuin fyysisissä ympäristöissä edellyttävät vaikuttavaa monenkeskistä päätöksentekoa sekä kansainvälistä yhteistyötä. Siinä unionin tulee käyttää omaa vahvaa ja yhtenäistä ääntään. Kansainvälisellä yhteistyöllä rakennamme rauhaa, kehitystä ja oikeudenmukaisuutta ympäristöä ja ihmisiä suojellen.

Suomi on sekä valtiona että yhteisöjen, kansalaisten ja markkinoiden kautta yhä tiiviimmin osa globaalia järjestelmää. Ennakoivan kansainvälisen yhteistyön kautta voimme parhaiten edistää hyvinvointiamme ja turvallisuuttamme. Siksi Suomen kaltainen pieni valtio saa äänensä parhaiten kuuluviin osana Euroopan unionia.

Monenkeskisen päätöksenteon olemassaolo ei ole itsestäänselvyys. Suurvallat, kuten Venäjä ja Kiina, ovat pyrkineet kasvattamaan omaa vaikutusvaltaansa ja nakertamaan EU:n toimijuutta suosimalla kahdenvälisiä suhteita EU-jäsenmaiden kanssa. Kahdenvälisten suhteiden suosiminen jättää Suomen kokoiset valtiot päätöksenteon ulkopuolelle ja nakertaa kansainvälisen yhteisön merkitystä. Se lisää suurvaltojen voimapolitiikan käytön mahdollisuuksia ja supistaa kansainvälisen yhteisön mahdollisuuksia vaikuttaa ja sanktioida väkivaltaisia tai muuten haitallisia toimia.

Johtajuus monenkeskisen päätöksenteon fasilitoijana kuuluu luontaisesti Euroopan unionille. Monenkeskisyyden symbolismi ja ihmisoikeusmyönteinen retoriikka eivät kuitenkaan riitä. Unionimme on itsekin toteutettava ihmisoikeusperustaista ja oikeudenmukaista politiikkaa. Ulkopolitiikan tärkeimmäksi tavoitteeksi tulee ottaa kansainvälinen yhteistyö rauhan, turvallisuuden ja kestävän kehityksen tavoittelemiseksi.

Ihmisten kokonaisvaltainen turvallisuus keskiöön

Turvallisuus on osa ihmisten jokapäiväistä elämää. Turvallisuutta ei rakenneta tai taata pääasiassa sotilaallisella voimalla, sillä monet merkittävimmistä uhista eivät ole luonteeltaan sotilaallisia. Ilmastokriisi, sen aiheuttama pakkosiirtolaisuus, pandemiat, hauraat valtiot, heikko demokratiakehitys, yhteiskuntien eriarvoistuminen ja polarisaatio aiheuttavat vakavia haasteita yksilöiden ja yhteiskuntien turvallisuudelle.

Moninaiset turvallisuusuhat edellyttävät aiempaa kokonaisvaltaisempaa ymmärrystä turvallisuudesta yhteiskuntien resilienssin vahvistamiseksi. Koronapandemiasta opimme, että globaalin maailman keskinäisriippuvuudet voivat saada aikaan yllättäviäkin vaikutuksia. Näitä vaikutuksia on pystyttävä tehokkaasti ennakoimaan, ja niihin on voitava vastata ripeästi. Monet turvallisuusympäristön ongelmista ovat rajat ylittäviä, ja ne on siksi ratkaistava kansainvälisellä tasolla.

Rauhan ja turvallisuuden kysymysten osalta kansainvälisen oikeuden mukaista järjestystä edistetään parhaiten Yhdistyneiden kansakuntien ja Euroopan unionin tiiviillä yhteistyöllä. Nykyisen monialaisen yhteistyön lisäksi EU:n tulee lisätä päätösvaltaansa YK:ssa tavoittelemalla turvallisuusneuvoston pysyvää jäsenyyttä.

EU:n yhteisen turvallisuus- ja puolustuspolitiikan tavoitteena tulee olla sekä kyky puolustaa unionin aluetta sotilaallisesti että edistää rauhaa ja turvallisuutta lähialueilla. EU:n yhteistä puolustuspolitiikkaa kehitetään vahvistamalla unionin autonomista toimijuutta, harmonisoimalla puolustusjärjestelmiä sekä karsimalla päällekkäisiä toimintoja. Lissabonin sopimuksen keskinäisen avunannon lausekkeen (artikla 42.7) merkitystä tulee selventää, ja se tulee kytkeä osaksi EU:n puolustuspolitiikan rakenteita.

EU:n sotilaalliset ja siviilikriisinhallintaoperaatiot ovat keskeinen väline rauhan ja ihmisoikeuksien edistämiseen sekä kansainvälisen vastuun kantamiseen. Ne ovat tärkeitä myös EU:n oman puolustuksen kehittämisessä.

Jäsenmaiden omien joukkojen lisäksi kriisinhallintaoperaatioissa tulee kehittää EU:n taisteluosastojen käytettävyyttä uudistamalla niiden rakenteita ja rahoituspohjan taakanjakoa. Kaikessa EU:n kriisinhallinnassa tulee pitää rauha ja ihmisoikeudet keskiössä, priorisoida yhteiskuntia ja kehitystä vahvistavia keinoja sekä hyödyntää EU:n moninaista keinovalikoimaa kumppanimaan kehityksen tukemiseksi, myös pitkällä tähtäimellä.

EU:n puolustuspolitiikan kehityksen ei saa antaa kiihdyttää entisestään asevarustelua, sillä se heikentää kaikkien turvallisuutta, saastuttaa ja syö maapallon rajallisia resursseja hyvinvoinnin rakentamiselta. Meidän tulee varmistaa, että ihmisoikeudet ja kokonaisvaltainen ymmärrys turvallisuudesta eivät jää sotateollisuuden lobbareiden jalkoihin. Ase- ja sotateollisuutta ei saa kehittää toimialaksi, josta yhteiskuntiemme työllisyys tai toimeentulo olisi riippuvainen, koska se on myös Euroopassa johtanut silmien sulkemiseen asekauppaan liittyviltä ihmisoikeusrikkomuksilta ja sotarikoksilta esimerkiksi Lähi-Idässä.

Oikeusvaltioperiaatteen noudattaminen luo turvallisuutta, ja siksi kaikkien EU-maiden tulee sitä noudattaa. Tämän lisäksi EU voi vahvistaa turvallisuutta rakentamalla liittolaissuhteita demokraattisten valtioiden kanssa ja vaatimalla systemaattisesti autoritaarisia valtioita kunnioittamaan ihmisoikeuksia ja demokratisoimaan järjestelmiään. EU:n tulee myös tehdä monialaiseen kehitykseen tähtäävää yhteistyötä kehittyvien valtioiden kanssa. Näitä yhteistyön aloja voi olla esimerkiksi liittyen koulutukseen, tutkimukseen, ravinnontuotantoon, keskinäiseen kauppaan, terveydenhuoltoon ja teknologian soveltamiseen vihreässä rakennemuutoksessa. Meillä eurooppalaisilla on tässä suuri vastuu ja velvoite, sillä käytämme edelleen kohtuuttoman osuuden maailman resursseista ja kahmimme niitä muilta. Tämä jättää ulkopuoliset, vähemmän voimakkaat maat ja alueet koko ajan hankalampaan asemaan kehityksellisesti esimerkiksi ilmastonmuutokseen sopeutumisen osalta.

Aloitteellinen ja ennakoiva ilmastopolitiikka vahvistaa unionin ja jäsenmaiden resilienssiä sekä unionin ulkopoliittista toimijuutta ja kauppapolitiikkaa. Sisämarkkinoille pääsyn vastineeksi unionin pitää edellyttää kauppakumppaneiltaan nykyistä kunnianhimoisempaa sitoutumista kestävän kehityksen tavoitteisiin. Korkeammilla ihmisten ja ympäristön suojelun standardeilla voimme muuttaa kokonaisten toimialojen toimintatapoja kestävimmiksi ja siten myös vaikuttaa eurooppalaisten yritysten kilpailukykyyn positiivisesti. Unionin kauppapolitiikan pitää vaikuttaa samaan suuntaan kuin kumppanuuksiemme kehityspoliittiset tavoitteet. Tämä saavutetaan turvaamalla kumppanimaiden talouden keskeisten alojen kehitys niitä suosivilla epäsymmetrisillä määräyksillä sekä tarjoamalla tietoa ja teknologiaa alikehittyneille valtioille.

Vihreät toimet:

    Otetaan käyttöön feministinen ja antirasistinen ulkopolitiikka, jossa tunnistetaan ja korjataan seksistinen ja rasistinen rakenteellinen syrjintä, väkivalta ja epäoikeudenmukaisuudesta johtuva osattomuus. Tuetaan esimerkiksi naisten koulutusta, itsenäistä taloudellista ja yhteiskunnallista toimintakykyä sekä seksuaalisuuteen ja terveyteen liittyvää itsemääräämisoikeutta. Feministinen ulkopolitiikka ei kohdistu tai perustu vain sukupuoleen tai vähemmistöasemaan, vaan lähtee laajasta oikeudenmukaisuusajattelusta.
    Nostetaan YK:n turvallisuusneuvoston “Naiset, rauha ja turvallisuus” ja “Nuoret, rauha ja turvallisuus” -päätöslauselmat keskeiseen asemaan EU:n rauhanvälityshankkeissa.
    Edellytetään EU-jäsenvaltioita nostamaan kehitysyhteistyömaksatusten osuus YK:n suosituksen mukaisesti 0,7 prosenttiin bruttokansantulosta samalla. Kehitysyhteistyön tavoitteena tulee olla etenkin kumppanuusalueiden ja -yhteisöjen itsenäisen toimintakyvyn vahvistaminen ja selviäminen ilmastonmuutoksen maailmassa.
    Lisätään EU:n suoraa vaikutusvaltaa aseellisen väkivallan ehkäisyssä ja kansainvälisessä kriisienhallinnassa hankkimalla EU:lle pysyvä edustus YK:n turvallisuusneuvostossa.
    Poistetaan jäsenmailta veto-oikeus EU:n yhteisen ulko- ja turvallisuuspolitiikan osalta.
    Toimitaan aktiivisesti ydinaseriisunnan puolesta, ja kannustetaan ja tuetaan EU:n jäsenmaita allekirjoittamaan ydinasekieltosopimus.
    Suositaan EU:n kriisinhallinnassa ensisijaisesti pehmeän vaikuttamisen keinoja sekä siviilikriisinhallintaa. Vahvistetaan ja vakautetaan yhteiskuntia tilanteen rauhoittuessa myös muilla kumppanuustoimilla. Tarvittaessa käytetään sotilaallista kriisinhallintaa harkiten ja pitkäjänteisesti.
    Lisätään EU:n rahoittamien omien sotilaallisten kyvykkyyksien ja teknologian kehittämisen läpinäkyvyyttä.
    Kehitetään EU:n itsenäistä puolustuskyvykkyyttä ja kriisinhallintakapasiteettia pysyvän rakenteellisen yhteistyön kautta. Tavoitteena tulee olla alustan luominen artikla 42.7. mukaisen keskinäisen avunannon harjoittelulle.
    Puretaan asevarustelukilpailua panostamalla aseidenriisuntaprosesseihin ja edistämällä aseita kieltäviä ja käyttöä säänteleviä sopimuksia.
    Siirretään EU:n aseviennin valvonta EU-tasolle. Tavoitteena on estää jäsenmaiden asevienti konfliktialueille ja konfliktimaihin sekä maihin, joissa on heikko ihmisoikeustilanne tai puutteita oikeusvaltioperiaatteen noudattamisessa.
    Vaaditaan komissiota tiukentamaan linjaansa ympäristönsuojelun ja sosiaalisten oikeuksien edistämisessä kauppaneuvotteluissa. Kestävän kehityksen toteutumisen valvonta kuuluu riippumattomille valvontaelimille ja rikkomuksista on seurattava sanktiot. Tarvittaessa EU:n on oltava valmis asettamaan epäeettisesti tuotetuille tuotteille tuontikieltoja sekä talouspakotteita tärkeillekin kauppakumppaneille.
    Ei anneta kansainvälisille yrityksille tai sijoittajille kauppasopimuksissa sellaista investointisuojaa, joka mahdollistaa rahastamisen vastuullisempia lakeja säätävien valtioiden kustannuksella. EU:n ja Kanadan välisissä CETA-kauppaneuvotteluissa hahmotellun periaatteen mukaan on vältettävä sopimuksia, jotka pakottavat hyvityksiin vastuullisempien standardien säätämisestä ja noudattamisesta. Tästä periaatteesta on myös tulevissa kauppaneuvotteluissa pidettävä kiinni.
    Turvataan Euroopan digitaalinen huoltovarmuus rakentamalla yhteisiä kyvykkyyksiä palautua kyberhyökkäyksistä ja sähkömyrskyjen kaltaisista katastrofeista.

Loppusa­nat: Kriisejä kestävä, turvallinen ja virheis­tään oppiva Euroopan unioni

Kyky kestää kriisejä ja ratkaista suuria kehityshaasteita riippuu talouden, teknologian ja toimivan globaalin yhteistyön ohella kansalaisten jakamasta oikeudenmukaisuuden ja osallisuuden kokemuksesta. Oikeudenmukaisilla yhteiskunnilla, joissa sisäisen turvallisuuden kokemus on vahva, on voimaa ja kestävyyttä toteuttaa suuriakin rakennemuutoksia, kuten reilu siirtymä vihreään talouteen. 

EU:n merkittävin resilienssiä vahvistava tekijä kriiseissä on kansalaisten luottamus siihen, että pidämme huolta toisistamme ja vahvistamme hyvinvointia kaikkien väestöryhmien kannalta niin, ettei kukaan jää yhteiskunnan ulkopuolelle.

Oikeudenmukaisuuden ja osallisuuden kokemus yhteiskunnassa antaa voimaa kestää suuriakin ulkoisia ja sisäisiä koettelemuksia ja vahvistaa luottamusta yhteiseen päätöksentekoon. Se tukee yhteistä turvallisuutta ja hyvinvointia rakentavaa yhteistyötä myös pitkällä aikavälillä. Luottamuksen heikentyessä ja turvallisuudentunteen murentuessa vähemmistöihin kohdistuva syrjintä, vihapuhe ja rasismi voi kasvaa väkivaltaiseksi ääriliikehdinnäksi muodostaen pitkäkestoisia ja monivaikutteisia haasteita sisäiselle turvallisuudelle.

Valtaosa sisäisen turvallisuuden haasteista on yhteydessä EU:n päätöksenteon ja politiikan ongelmiin. Poliittinen päätöksenteko ei ole aina kyennyt seuraamaan markkinoiden, yritystoiminnan ja työmarkkinoiden muutosta, eikä esimerkiksi ole pystynyt reagoimaan ennakoivasti julkisten palveluiden rahoituspohjan heikkenemiseen. Katastrofin ainekset ovat kasassa, kun säätely laahaa perässä ja säästöjä tai verojen kevennyksiä vaaditaan kovaäänisesti. Aiheutuva inhimillinen pahoinvointi kanavoituu ääriliikkeiden hyväksi, elleivät muut toimijat kykene tarjoamaan omia vastauksiaan sosioekonomisen turvattomuuden torjumiseksi.

Tärkein keino sisäisen turvallisuuden parantamiseen ja äärinationalistisen, rasistisen ja sovinistisen väkivallan torjumiseen onkin se, että pidämme ennakoivasti huolta toimivasta demokratiasta ja kansalaisista. Siksi EU:n jäsenvaltioiden tulee vahvistaa ennaltaehkäisevästi omien oikeuslaitostensa riippumattomuutta ja poliittisten järjestelmiensä kestävyyttä autoritaaristen oikeusvaltiota murentavien liikkeiden varalta.

Suomen liittyminen Euroopan unioniin oli meille yksi työkalu rajoja ylittävään yhteistyöhön, ajatteluun ja identiteettiin. Etenkin nuoret eurooppalaiset ovat osallistuneet laajasti uuden, avaramielisemmän Euroopan rakentamiseen esimerkiksi opiskelija- ja harjoittelijavaihdon sekä yhteisten työmarkkinoiden kokemuksin ja rajat ylittävin ystävyyksin ja perhein. Vaikka Euroopan unioni tarjoaa monia ratkaisuja ja yhteistyötä maailmalle ja etenee reilun siirtymän kautta vihreään rakennemuutokseen, on sillä takanaan raskas kokemushistoria. Kansalliset, ylisukupolviset sotatraumat ja sota-ajoista ammentava kansallisvaltiokeskeinen ajattelu määrittelevät yhä jäsenmaiden politiikkaa aiheuttaen tarpeetonta vastakkainasettelua valtioiden välille. Nämä haasteet ovat kuitenkin ylitettävissä, kun ihmisten turvallisuus ja hyvinvointi kasvaa rajat ylittävän yhteistyön avulla.

Vain rauhan yhteisönä EU menestyy, muutoin se kuihtuu – ja sen myötä kuihtuvat eurooppalaiset hyvinvointivaltiot. Suomi ei ole saari, vaan tulevaisuutemme riippuu monin tavoin siitä, kuinka voimme rakentaa Euroopasta nykyistä paremman. Ihmisarvon, kansalaisten sosiaalisen hyvinvoinnin ja kestävän ympäristön turvaamisen tulee olla Euroopan unionin ytimessä. Tavoitteenamme on toimintakykyinen ja vakaa eurooppalainen hyvinvointiyhteiskunta, jonka kansalaiset katsovat yhdessä eteenpäin – ja vastuullisesti myös ulospäin.

Vihreät haluavat rakentaa yhteiskunnan, jossa ihmisten oikeudet, toimeentulo ja hyvinvointi on turvattu. Olemme vastuussa maailman tilasta sekä nykyisille että tuleville sukupolville. Maailman talousjärjestelmältä edellytetään sosiaalista ja ekologista vastuuta. Talouskasvu ei ole itseisarvo vaan ainoastaan väline oikeudenmukaisuuden ja hyvinvoinnin toteuttamiseksi kestävällä tavalla.

Oikeudenmukaisessa yhteiskunnassa jokaiselle taataan riittävä toimeentulo, oikeus omaan kotiin sekä mahdollisuus tehdä työtä ja toteuttaa itseään. Kaikilla tulee olla mahdollisuus ja oikeus työkykynsä mukaiseen työhön ja siitä saatavaan reiluun korvaukseen. Tässä ajassa työ on pääasiallinen keino saavuttaa taloudellinen itsenäisyys ja usein se on myös merkityksellinen osa elämää sekä hyvinvointia lisäävä tekijä.

Myös hyvinvointivaltion kestävyyden ja rahoittamisen kannalta on tärkeää, että jokainen pääsee yhdenvertaisesti mukaan työelämään ja merkityksellisen työn pariin. Työelämän on oltava oikeudenmukaista ja palkkauksen tasa-arvoista, ja kohtuullisen työmäärän on taattava riittävä palkka. Syrjintä ei kuulu työpaikoille missään muodossa. Työelämässä jokaista tulee arvostaa yksilöllisesti, eikä ketään tule arvottaa työkykynsä mukaan. Vihreässä
yhteiskunnassa kukaan ei työkykynsä vuoksi ole riittämätön, ja siksi kutsumme tässä ohjelmassa osatyökykyisyyttä täsmätyökykyisyydeksi. Vammaisten ja eri tavoin täsmätyökykyisten työllistymisen esteitä on raivattava, jotta työelämä on aidosti avoin kaikille. Työelämän kynnykset on pidettävä mahdollisimman matalana, jottei ketään, ei nuoria eikä ikääntyneitäkään, syrjäytetä pois.

Maailmanlaajuiset megatrendit, kuten ilmastonmuutos, väestönkasvu ja ympäristön kantokyvyn ylittyminen, globalisaatio, kaupungistuminen sekä työn murros, luovat yhteiskunnille suuria haasteita. Ihmisiä on tuettava työelämän muutoksessa. Digitalisaatio ja robotisaatio mullistavat työelämää ja meidän on varmistettava, että murros toteutuu inhimillisesti ja kestävästi. Työt eivät lopu, mutta monen työn sisällöt, ajat ja paikat muuttuvat. Tuottavuuden kasvun tulisi johtaa siihen, että tulevaisuudessa työtä tehdään nykyistä vähemmän ja hyvinvointia riittää siitä huolimatta kaikille.

Julkisen talouden kestävyysvaje on riski hyvinvointipalvelujen järjestämiselle ja toimeentulon takaamiselle erityisesti kaikkein heikoimmassa asemassa olevien osalta. Suomen väestöllisen huoltosuhteen ennustetaan heikkenevän merkittävästi aina 2070-luvulle asti. Samaan aikaan työikäisen väestön määrä vähenee myös absoluuttisesti. Pelkästään 2030-luvulle tultaessa tulisi työllisiä olla 100 000 enemmän kuin vuonna 2019, jos veroastetta ei haluta nostaa eikä julkista velkaa lisätä. Koronapandemia on heikentänyt maamme työllisyystilannetta entisestään merkittävästi. 1

Vihreiden työllisyyspoliittinen ohjelma rakentuu yleistavoitteelle, jonka mukaan Suomeen tavoitellaan 100 000:ta uutta työllistä vuoteen 2030 mennessä. Tässä ohjelmassa esitetyt työllisyystoimet perustuvat tälle tavoitteelle.

Vihreän työllisyyspolitiikan yleistavoite:

Vihreät tavoittelee 100 000 työllisen lisäystä vuoden 2019 tasoon verrattuna vuoteen 2030 mennessä. Lisäksi on työllistettävä ne 80 000 ihmistä, jotka ovat jääneet työttömiksi tai tulleet lomautetuiksi koronapandemian johdosta. Tavoitteenamme on saada nostettua 15–64-vuotiaiden työllisyysaste 76 %:iin vuoteen 2030 ja 80 %:iin vuoteen 2040 mennessä. Tähän pääsemällä voidaan turvata hyvinvointi ja palvelujen nykytaso kestävällä veroasteella ja velkatasolla.
1. Reilu muutos luomaan uutta työtä

Uusi talous korvaa vanhaa. Vanhan tekohengittämisen ja olemassa olevien yritysten ja toimialojen tukemisen sijaan meidän on uskallettava mahdollistaa markkinat, joilla uudet ja pienemmätkin yritykset voivat kilpailla tasavertaisesti isompien kanssa. Yritystukien kokonaismäärää on vähennettävä ja niitä on kehitettävä tutkimustiedon perusteella. Erityisesti ilmasto- ja ympäristövaikutuksiltaan merkittävien yritystukien tarkastelun tulee
olla korkealla prioriteetilla neuvottelupöydissä. Suomesta on tehtävä houkutteleva toimija globaalien sijoittajien näkökulmasta.

Yhä useampi asuu kaupungeissa ja kaupungistuminen jatkunee tulevaisuudessakin. Kaupungeissa ja tiiviisti asutuissa ympäristöissä tuottavuus on korkeampi, kun eri toimijat hyötyvät toistensa läheisyydestä.

Yrityksillä on merkittävä rooli kestävän talouden rakentamisessa ja päästöttömän, resurssiviisaan tuotannon kehittämisessä. Ilmastonmuutos johtaa uudenlaisiin innovaatioihin ja uusiin työpaikkoihin. Yhteiskuntaa on syytä kehittää niin, että kilpailuetu on vastuullisesti toimivilla yrityksillä. Tämä edellyttää ihmisille, eläimille ja koko luonnolle koituvien haittojen hinnoittelemista haittaveroilla ja sanktioilla.

Verokohtelun tulee suosia vastuullisesti tuotettuja tuotteita, jotka ovat myös pitkäikäisiä ja korjattavia. Haittaverojen tulee yritystukien sijaan olla ensisijainen väline kohti vihreää taloutta. Haittaveroja perimällä voidaan laskea muita yritysten maksettavaksi tulevia veroja ja siten tukea yrittäjyyttä. Silloin kun yritystukien maksamiselle on perusteita, niiden on ohjattava tehokkaaseen ja reilua muutosta tukevaan tulevaisuustyöhön.

Yritykset toimivat globaalissa kilpailussa. Haittaverojen ja sanktioiden tulee kohdistua haitalliseen tuotantoon ja yritystoimintaan niin kotimaassa kuin ulkomailla. Tätä on syytä edistää sekä EU:n että kansainvälisen yhteisön tasolla.

Globaali kilpailu vaatii myös uudenlaista sopimisen kulttuuria työmarkkinoille. Paikallista sopimista on tarpeen lisätä, mutta samalla on huolehdittava työntekijöiden osallisuuden vahvistamisesta ja oikeuksien toteutumisesta.

Taloutta uudistetaan reiluun, oikeudenmukaiseen ja vihreään suuntaan, niin että syntyy uusia työpaikkoja ja lisätään työllisyyttä. Työllisyys ja vihreät toimet eivät ole toistensa vastakohtia vaan vihreä siirtymä luo uusia mahdollisuuksia.

Vihreät työllisyystoimet:

Luodaan uutta työtä ja työpaikkoja siirtymällä kohti vihreää yhteiskuntaa ja
hiilineutraaliutta. Hyödynnetään täysimääräisesti vihreän siirtymän mahdollisuudet työpaikkojen ja vientimahdollisuuksien luomisessa.

Varmistetaan, että ihmisten hyvinvoinnista ja luonnosta huolehtiminen on kaiken päätöksenteon ja elinkeinotoiminnan ytimessä. Luodaan tiukat kestävyyskriteerit julkisille hankinnoille ja valjastetaan ne vauhdittamaan vihreään talouteen siirtymistä.

Arvioidaan säännönmukaisesti uuden lainsäädännön vaikutukset ilmastolle,
ympäristölle, eri alueille, eri sukupuolille, yhdenvertaisuudelle, lapsille, tuloeroille, työllisyydelle, yrityksille ja ihmisoikeuksille.

Panostetaan kiertotalouteen, joka tehostaa materiaalien käyttöä ja edistää palvelujen syntymistä.

Poistetaan tehottomat sekä ympäristölle haitalliset yritystuet. Laaditaan suunnitelma ja aikataulu fossiilisten polttoaineiden verotukien alasajolle. Luovutaan maatalouden energiaveron palautuksista.

Lisätään tuottavuutta tukemalla kestävää kaupungistumista. Edistetään liikkuvuutta turvaamalla asumiskustannusten kohtuullinen taso muun muassa kasvattamalla asuntotuotantoa.

Uudistetaan yritystuet siirtämällä painopiste tutkimus- ja kehitystoimintaan.
Helpotetaan pienten kasvuhakuisten yritysten käyttöpääoman ja kasvun rahoituksen saatavuutta.

Tuetaan uusien työpaikkojen syntymistä mikroyrityksiin esimerkiksi ensimmäisen työntekijän työnantajamaksujen huojennuksella ensimmäisen työskentelyvuoden ajan tai kohdistamalla palkkatukea mikroyrityksiin.

Lisätään paikallista sopimista työehtosopimusjärjestelmän puitteissa. Täsmennetään luottamusmiehen valintaoikeutta ja parannetaan henkilöstön edustajien irtisanomissuojaa ja tiedonsaantioikeutta lainsäädännössä. Mahdollistetaan paikallinen sopiminen alle 10 henkilöä työllistävissä yrityksissä sopimalla koko henkilöstön kanssa, jos luottamusmiestä ei ole. Parannetaan pienten järjestäytymättömien yritysten mahdollisuutta paikalliseen sopimiseen säätämällä mahdollisuudesta liittyä työehtosopimukseen tilanteissa, joissa yritys ei ole päässyt
työnantajaliiton jäseneksi.

Toteutetaan työmarkkinajärjestöjen ryhmäkanneoikeus. Säädetään paikallisia
työehtosopimuksia koskevasta työntekijöiden tulkintaetuoikeudesta.
2. Koulutuk­sesta avain työmark­ki­noille

Väestön työllisyysaste vaihtelee merkittävästi koulutustason mukaan. Korkeasti koulutettujen työllisyysaste (15–64-vuotiaat) on selvästi korkea (n. 86,2 %), keskiasteen koulutettujen myös (74,4 %) mutta ainoastaan perusasteen koulutettujen työllisyysaste on erittäin matala (n. 39,0 %). 2
Pelkästään perusasteen koulutus ei enää riitä takaamaan menestymistä työmarkkinoilla, joilla vaaditaan ammatillista, teoreettista tai soveltavaa osaamista.

Tavoitteellista on, että kaikki opiskelevat jonkin toisen asteen tutkinnon. Lähes
kymmenesosa jokaisesta ikäluokasta jää sekä koulutuksen että työelämän ulkopuolelle. Syyt ovat moninaiset. Tarvitaan syrjään jäämistä ehkäisevää tukea siihen, että kaikki pääsevät koulutukseen ja työmarkkinoille. Jokaisella lapsella on oikeus laadukkaaseen varhaiskasvatukseen, joka myös tukee vanhempien työssäkäyntiä.

Teknologinen kehitys luo työtä ja tuhoaa sitä – tässä muutoksessa jäävät jalkoihin ne suomalaiset työntekijät ja työnantajat, jotka eivät pysty vastaamaan osaamisellaan yhteiskunnan kehittyviin osaamistarpeisiin. Digitalisaation seurauksena työntekijöiden nykyistä osaamista täytyy joko päivittää tai heidän täytyy kouluttautua kokonaan uuden alan osaajiksi. Siksi jatkuvaan oppimiseen ja osaamisen kehittämiseen tulee panostaa jatkossa
aiempaa huomattavasti enemmän. Valtion tulee tukea näiden muutosten silmässä olevia johdonmukaisella ja laadukkaalla osaamisen kehittämisen politiikalla.

Vihreät työllisyystoimet:

Perustetaan kansallinen osaamisohjelma, jotta jokainen saisi vähintään toisen asteen tutkinnon. Huolehditaan, että peruskoulun päättävillä on riittävät tiedot ja taidot toisen asteen koulutusta varten. Vahvistetaan opiskelijoiden roolia kouluyhteisössä ja edistetään motivaatiota toisella asteella.

Huolehditaan siitä, ettei kukaan jää peruskoulun varaan ilman toisen asteen
koulutusta. Tunnistetaan lukion ja ammatillisen koulutuksen keskeyttäneiden
opiskelijoiden moninaiset taustat ja syyt keskeytykselle. Panostetaan opintoohjaukseen, kohdennettuun erityiseen tukeen, lähiopetukseen, opettajien pedagogiseen täydennyskoulutukseen ja etsivään nuorisotyöhön.

Lisätään koulutuspaikkoja niillä alueilla ja aloilla, joissa vallitsee työvoimapula.
Lisätään joustavaa, ajasta ja paikasta riippumatonta työllistymistä edistävää
koulutustarjontaa taantuvilla aloilla työskenteleville.

Laajennetaan maksuton esiopetus viisivuotiaille. Laajennetaan oppilas- ja
opiskelijahuoltolain soveltamisalaa koskemaan myös varhaiskasvatusta.

Mahdollistetaan opiskelijoiden sujuvat siirtymät koulutusasteiden välillä muun
muassa takaamalla ohjaukselle riittävät resurssit myös opintojen nivelvaiheessa. Kehitetään mahdollisuutta suorittaa toisen asteen opinnot tarkoituksenmukaisella yhdistelmätutkinnolla.

Vahvistetaan tehostetun ja erityisen tuen sekä henkilökohtaisen opintojen ohjauksen saatavuutta kaikilla koulutusasteilla. Huolehditaan koulujen terveydenhoitajien, psykologien ja kuraattoreiden riittävästä saatavuudesta ja saavutettavuudesta. Varmistetaan, että jokainen oppilas ja opiskelija saa riittävästi opinto-ohjausta.

Parannetaan kaikkien mahdollisuuksia uudelleenkouluttautumiseen sekä
kannustetaan jatkuvaan oppimiseen ja ammattiosaamisen kehittämiseen muun muassa luomalla julkisrahoitteinen osaamisturvamalli. Työllisyyspalvelujen kautta opiskeluun siirtyvien työttömien opiskelua tulee tukea, muun muassa mahdollistamalla omalla ilmoituksella työttömyysetuudella opiskelu koko työllistymistä edistävän tutkinnon tai sen osan suorittamisen ajaksi. Työllisyyspalvelujen periaatteeksi tulee ottaa, että opiskelu kannattaa aina toimettomuuden sijaan, ja turhat kynnykset opiskelun tieltä tulee purkaa.

Edistetään oppisopimuskoulutusta niin nuorille kuin alanvaihtajille.
3. Uutta työvoimaa ulkomailta

Työvoiman määrän kasvu on vuodesta 2009 alkaen ollut riippuvainen maahanmuutosta. Vuodesta 2018 alkaen työikäisen väestön määrä on kääntynyt laskuun, eikä tilannetta tulevaisuudessa myöskään helpota merkittävästi alentunut syntyvyys. Jotta työvoimaa olisi jatkossa riittävästi, tulee työ- ja osaamisperusteista maahanmuuttoa lisätä merkittävästi.
Vuoteen 2030 mennessä tulisi tavoitella noin 80 000–100 000 henkilön lisäystä työikäiseen väestöön työ- ja osaamisperusteisen maahanmuuton keinoin.

Kansainvälisistä osaajista käydään globaalia kilpailua ja Suomen on aktiivisesti houkuteltava ihmisiä muuttamaan Suomeen. On edistettävä työperäistä maahanmuuttoa purkamalla sen esteitä ja edistämällä Suomen vetovoimatekijöitä. Suomessa jo asuvien ulkomaalaisten työllistymisen esteitä on myös purettava laadukkailla kotoutumista edistävillä palveluilla ja
syrjinnän vastaisilla toimilla. Turvapaikkaa hakeneiden ja sittemmin Suomessa
työllistyneiden tai opiskelevien oleskeluluvan saanti pitää varmistaa.

Nykyisin työ- ja oleskelulupien saaminen on hidas ja monimutkainen prosessi, joka haittaa opiskelijan ja työntekijän tuloa Suomeen. Niin kansainvälisten opiskelijoiden kuin työntekijöidenkin kotouttamisessa on kehitettävää, etenkin kielen oppimisen ja puolison työllistymisen osalta. Lukukausimaksut ja monimutkaiset lupamenettelyt eivät kannusta ulkomaisia opiskelijoita harkitsemaan opiskelua ja asettumista Suomeen. Suurin osa ulkomaalaisista tutkinto-opiskelijoista haluaisi työllistyä Suomeen, mutta pääsy työmarkkinoille ja töihin voi olla haastavaa. Siksi mahdollisuuksia ensimmäisen työpaikan löytämiseksi on lisättävä.

Vihreät työllisyystoimet:

Luovutaan EU- ja ETA-alueiden ulkopuolelta tulevien opiskelijoiden lukukausimaksuista ja tarjotaan opiskelijoille pysyvä oleskelulupa valmistumisen jälkeen.

Poistetaan työlupien tarveharkinta kokonaan. Nopeutetaan työlupakäytäntöjä niin, että päätöksen työlupahakemukseen saa kahdessa viikossa. Varmistetaan, ettei virkamiesten kaksikielisyysvaatimus estä ulkomailta tulevien työllistymistä Suomen työmarkkinoille.

Poistetaan maahanmuuttajien työllistymisen esteitä sekä nopeutetaan pääsyä
kotouttamispalvelujen piiriin, kehitetään palvelujen sisältöä ja tavoittavuutta ja rakennetaan alan osaamiskeskittymiä. Sisällytetään englanninkielisiin
koulutusohjelmiin pakollisia suomen tai ruotsin kielen opintoja.

Parannetaan maahanmuuttajien kotoutumisprosesseja niin, etteivät ne keskeydy ennenaikaisesti. Lakia kotoutumisen edistämisestä muutetaan siten, että maahanmuuttajan kotoutumissuunnitelman ensimmäinen kotoutumissuunnitelma on vuoden sijaan kaksivuotinen ja että sen enimmäiskesto poistetaan.

Tuetaan Suomeen työhön muuttavan henkilön perheen kotoutumista järjestämällä kielikoulutusta ja tukemalla puolisoiden työllistymistä. Varmistetaan maahanmuuttajanaisten ja työvoiman ulkopuolella olevien mahdollisuus osallistua kotoutumiskoulutukseen. Lisätään englanninkielistä perus- ja toisen asteen opetusta.

Luodaan kotoutumissopimusmalli, jossa kotoutumiskoulutuksen sisällöt yhdistetään työssäoloon. Luodaan malli yhteistyössä eri alojen työnantajien kanssa ja tuetaan maahanmuuttaneiden työllistymispolkua jo kotoutumisen alkuvaiheessa.

Kehitetään maahanmuuttoviranomaisen palveluita palvelumuotoilun keinoin ja
taataan ulkomailta Suomeen muuttamista harkitsevalle laadukas ja positiivinen asiakaskokemus.

Kartoitetaan Suomessa asuvien maahanmuuttajien osaamista tehokkaasti.
Edistetään näyttökokeita, joiden avulla ammattitaitoinen voi saada pätevyyden
huolimatta esim. heikommasta suomen kielen taidosta.

Vahvistetaan maahanmuuttajien osaamiskeskusten toimintaa.

Helpotetaan ulkomailla hankitun pätevyyden tunnustamista ja täydennyskoulutusta.

Lisätään mahdollisuuksia opiskella kieltä työnteon rinnalla.

Poistetaan toimeentuloa koskevat edellytykset perheen yhdistämisessä.
4. Paranne­taan työnteon ja yrittämisen kannustimia

Suomalainen vero- ja sosiaaliturvajärjestelmä on sirpaleinen ja monitahoinen, minkä vuoksi yksilöllä voi ajoittain olla taloudellisesti edullisempaa olla tekemättä töitä kuin työllistyä. Erityisesti näitä tuloloukkuja on perheellisillä, osa-aikatyötä tekevillä pienituloisilla, joiden efektiivinen marginaaliveroaste on jopa 80–100 %, kun kokoaikatyöhön siirryttäessä sekä veroprosentti ja päivähoitomaksut nousevat että sosiaaliturva, kuten työttömyysetuus ja
asumistuki laskevat. Kannustinloukkuongelmat koskevat erityisesti myös ulosoton asiakkaita, sillä suojaosan ylittävät lisätulot menevät merkittävässä osin velkavastuun täyttämiseen, ja monet sosiaaliturvaetuudet eivät tunnista ulosottoa osana tulonmenetystä.

Sosiaaliturva on uudistettava 2020-luvun yhteiskunnan ja työmarkkinoiden tarpeisiin. Tarvitaan uudenlaista turvaa, kun työ on murroksessa ja ilmastonmuutoksen torjunta haastaa yhteiskuntamme rakenteita. Haluamme torjua köyhyyttä, vähentää byrokratiaa ja helpottaa työntekoa. Kysymys ei ole vain rahasta, vaan myös toimivista palveluista. On tärkeää, ettei järjestelmä aja ihmisiä köyhyysloukkuihin, kuten pitkäaikaisesti toimeentulotuen varaan.

Vihreiden sosiaaliturvamalli rakentuu universaalin vastikkeettoman perustulon pohjalle. Perustuloa tulee politiikassa aktiivisesti edistää, tarvittaessa laajojen kokeilujen kautta.

Ansiosidonnainen työttömyysturva tasaa äkillistä tulonmenetystä työttömyyden kohdatessa huomioiden työttömyyttä edeltävän tulotason. Työttömyyden edetessä laskeva etuuden taso voisi teoriassa kannustaa nopeammin hakemaan ja ottamaan vastaan töitä. Tämä on kuitenkin ongelmallinen lähtökohta, sillä pitkään työttömänä olevilla tuen tarve on kasvava, kun mahdolliset säästöt on kulutettu elintason säilyttämiseksi. Tuen porrastamista voisi miettiä lähinnä keston näkökulmasta siten, että nykyistä lyhyemmällä työssäoloehdolla saisi esimerkiksi 100 päivän pituisen ansioturvan ja toisaalta työttömyyden alussa voisi olla pelkästään ansioturvaa koskevia omavastuupäiviä. Ansioturvan kesto voisi myös vaihdella
työmarkkinoiden suhdanteiden mukaan eli olla pidempi silloin, kun töitä on vähemmän tarjolla, ja lyhyempi silloin, kun työhön on helpompi päästä.

Työelämän sirpaloituminen samoin kuin palkkatyön ja yritystoiminnan yhdistäminen ovat paljastaneet ongelmakohtia sosiaaliturvajärjestelmässä. Yrittäminen ja itsensä työllistäminen ei ole kannustavaa, jos on riskinä, ettei työttömäksi jäädessä ole oikeutta juuri minkäänlaiseen työttömyysturvaan. Lainsäädäntö mahdollistaa tällä hetkellä myös sosiaalivakuutusmaksuista ja muista työnantajavelvoitteista laistamisen tarjoamalla työsuhteiden sijaan toimeksiantosuhteita. Työlainsäädäntöä on tältä osin selkiytettävä
laajentamalla työsuhteen käsitettä kattamaan kaikki ei selvästi itsenäisenä yrittäjänä tehty työ.

Vihreät työllisyystoimet:

Laajennetaan työsuhteen käsitettä kattamaan kaikki epäitsenäisessä asemassa tehty työ. Luodaan alustataloudelle sääntely, jolla parannetaan itsensä työllistäjien oikeuksia sekä sosiaaliturvaa. Velvoitetaan alustojen ylläpitäjät vastaamaan toimeksisaajien eläkkeistä ja muusta sosiaaliturvasta. Parannetaan alustataloudessa työskentelevien oikeutta itseä koskeviin tietoihin sekä oikeus järjestäytyä ja neuvotella alustan ylläpitäjän kanssa.

Otetaan käyttöön perustulo, tarvittaessa laajojen kokeilujen kautta. Vihreä
sosiaaliturva rakentuu yksilökohtaisuudelle ilman aikuisten keskinäisiä
elatusvelvollisuuksia.

Kevennetään pienituloisten todellista ansiotuloverotusta. Parannetaan työnteon kannustimia siirtymällä kokonaan maksuttomaan varhaiskasvatukseen.

Helpotetaan työntekijöiden liikkumista. Kehitetään kaupunkien välisiä nopeita
junayhteyksiä ja kaupunkiseutujen joukkoliikennettä.

Poistetaan työvoiman liikkuvuutta haittaava asuntokauppojen varainsiirtovero.
Edistetään työvoiman liikkuvuutta kehittämällä liikkuvuusavustusta.

Helpotetaan osa-aikaista työskentelyä ja parannetaan mahdollisuuksia joustaa elämäntilanteen mukaan: lasten ollessa pieniä, ikääntyvien vanhempien tarvitessa hoivaa, työkyvyn heikentyessä, eläkeiän lähestyessä. Edistetään kaikkien mahdollisuutta työajan lyhentämiseen.

Porrastetaan ansiosidonnaisen työttömyysturvan kestoa siten, että nykyistä
lyhyemmällä työssäoloehdolla saa lyhyen ansioturvan. Poistetaan perusturvan ja ansioturvan välinen kytkös ja korotetaan perusturvan osuutta. Selvitetään
mahdollisuutta ansioturvan keston kytkemiseen työmarkkinoiden
suhdannevaihteluihin.

Parannetaan sosiaaliturvaa kohtelemalla yritystuloa palkkatulon tavoin eläke- ja työttömyysvakuuttamisessa sekä muussa sosiaaliturvassa. Lisätään YEL-vakuutuksen joustavuutta ja edistetään yhdistelmäturvaa, joka kertyy sekä palkkatyöstä että yritystoiminnasta.

Saatetaan itsensätyöllistäjien ja freelancereiden sosiaaliturva tasavertaiseksi
palkkatyöhön verrattuna. Parannetaan apurahansaajan sosiaaliturvaa mm. sallimalla lyhyiden apurahojen laskeminen yhteen.

Helpotetaan yksityishenkilöiden työnantajana toimimisen byrokratiaa esimerkiksi luomalla sopivat vakuutus- ja työterveydenhuollon mallit. Varmistetaan, että viranomaiskäsittelyn kautta menevistä yksityishenkilöiden palkanmaksuista maksetaan verot ja työnantajamaksut.

Helpotetaan erityyppisten ansiotulojen yhteensovittamista sekä keskenään että sosiaaliturvan kanssa. Hyödynnetään reaaliaikaisen tulorekisterin tarjoamat mahdollisuudet täysimääräisesti niin, että ansiotulojen ja sosiaaliturvan yhteensovittaminen sujuu ilman turhia viivästyksiä ja byrokratiaa.

Korotetaan ulosoton suojaosuus 900 euroon (2 000 lisätyöllistä). 3
Kohdistetaan ulosoton tilitys ensisijaisesti pääomaan ja vasta toissijaisesti korkoihin ja perintäkuluihin. Otetaan käyttöön velkaperinnän jäädytys, jonka avulla hallitsematon velkakierre voidaan pysäyttää. Selvitetään velkavastuusta vapauttavan henkilökohtaisen konkurssin mahdollisuutta.
5. Työelämä yhdenver­tai­seksi ja saavutet­ta­vaksi

Yhdenvertaisuuden saavuttaminen vaatii poliittista tahtoa ja kulttuurista muutosta. Moni joutuu syrjinnän kohteeksi esimerkiksi ikänsä, sukupuolensa, etnisen alkuperänsä tai vammaisuutensa perusteella. Koulutuksen ja työmarkkinoiden segregaation purkaminen vaatii määrätietoisia politiikkatoimia sekä asennevaikuttamista kaikilla koulutusasteilla, aina
varhaiskasvatuksesta alkaen.

Suomessa työmarkkinat ovat kansainvälisesti verraten hyvin vahvasti jakautuneet sukupuolen mukaan. Palkkatasa-arvoon on vielä runsaasti matkaa ja raskaussyrjintä on lainsäädännöstä huolimatta yleistä. Köyhyys
ja vähäosaisuus kasautuu erityisesti yksinhuoltaja- ja lähivanhemmille, joista valtaosa on edelleen naisia. Suurin osa kodeissa tehtävästä yksityisestä hoivatyöstä kasautuu naisille, mikä heikentää ennestään naisten asemaa työelämässä.

Täsmätyökykyisten ja vammaisten työllistymisen tukeminen tarvitaan kunkin henkilön omaan, yksilölliseen tilanteeseen sovitettavia ratkaisuja. Kaikki vammaiset eivät ole täsmätyökykyisiä tai kaikki täsmätyökykyiset vammaisia, vaan molempiin ryhmiin kuuluu moninainen, joustavia ja keskenään erilaisia työllistymistä tukevia palveluita tarvitseva joukko ihmisiä. Nämä palvelut sisältävät sekä ihmisen työkykyä ylläpitäviä ja vahvistavia toimintamalleja että työn arjen ja käytäntöjen muovaamista yksilön tarpeiden mukaan. Lisäksi yhteiskunnassa tarvitaan laajempaa asennemuutosta ja syrjivien käytäntöjen
kitkemistä, että vammaiset ja täsmätyökykyiset nähtäisiin työmarkkinoilla tasavertaisina työntekijöinä.

Täsmätyökykyisille ja vammaisille asiakkaille on tälläkin hetkellä saatavilla erilaisia palveluita. Ongelmia syntyy, kun asiakkaita ei ohjata heidän henkilökohtaisten tarpeidensa mukaisiin oikeisiin palveluihin. Viranomaiset kantavat vastuun siitä, että ne ovat työssään tietoisia koko viranomaisverkoston palvelutarjonnasta, että niistä viestitään selkeästi ja että niitä tarjotaan oikea-aikaisesti. Tämä tarkoittaa myös vahvaa yhteistyötä työnantajien kanssa, missä muun muassa TE-palvelujen työkykykoordinaattorit kantavat suurta vastuuta, sekä viranomaisten keskinäistä koordinaatiota ja selkeää vastuunjakoa.

Sosiaali- ja työllisyyspalvelujen välisten muotojen, kuten kuntouttavan työtoiminnan, tarkoituksenmukaisuutta täytyy tarkastella kriittisesti. On yhdenvertaisuuden kannalta ensisijaisen tärkeää, ettei heikossa yhteiskunnallisessa asemassa olevien työpanosta käytetä hyväksi. Vihreät suhtautuu kielteisesti työllisyys- ja sosiaalipalvelujen muotoihin, joissa
toiminta on pääasiallisesti ja tosiasiallisesti työtä, ilman riittävää korvausta ja työntekijän oikeuksia.

Hallitus on päättänyt perustaa erityistehtäväyhtiön “Välittäjä Oy”, joka palkkaa
täsmätyökykyisiä pidempikestoisiin työsuhteisiin tarjoten vuokratyövoimaa muille työnantajille. täsmätyökykyinen ohjattaisiin yhtiöön työhön TE-toimistosta tiettyjen kriteerien täyttyessä. Jatkossa TE-toimistojen henkilöstön osaaminen työ- ja toimintakyvyn tunnistamisessa korostuu tästä syystä entisestään. Viranomaisten on myös opittava Ruotsin mallin (Samhall) heikkouksista ja varmistettava, ettei käyttöön otettava malli vääristä liikaa
kilpailua.

Vihreät työllisyystoimet:

Puretaan pitkäjänteisesti koulutuksen ja työelämän segregaatiota esimerkiksi
järjestämällä opettajille ja kasvattajille täydennyskoulutusta sukupuolisensitiivisestä kasvatuksesta ja varmistamalla laadukas, tasa-arvoinen opinto-ohjaus. Huomioidaan erilaiset oppijat opetuksessa sukupuolesta riippumatta.

Vahvistetaan yhdenvertaisuuden toteutumista ja työpaikkojen monimuotoisuutta siirtymällä anonyymiin rekrytointiin. Kitketään rekrytointisyrjintää yhdenvertaisuuslain osauudistuksessa ja lisätään sen valvontaresursseja aluehallintoviranomaisille. Tuetaan aliedustettujen ryhmien ja työelämässä syrjintää kohtaavien vähemmistöjen ja esimerkiksi heikosta kielitaidostaan haittaa kokevien työllistymistä soveltamalla positiivista erityiskohtelua. Tunnistetaan ja puretaan syrjivät rakenteet.

Edistetään palkkatasa-arvoa toimeenpanemalla kunnianhimoinen ja sitova
samapalkkaisuusohjelma. Edistetään palkka-avoimuutta, työehtosopimusten
sukupuolivaikutusten arviointia ja samapalkkaisuutta tukevia palkkausjärjestelmiä. Suunnataan korvamerkittyjä resursseja työpaikkojen tasa-arvo- ja yhdenvertaisuustoimien valvontaan.

Toteutetaan vihreä perhevapaauudistus. Perhevapaat toteutetaan ansiosidonnaisina niin, että lapsi saa olla kotona 1,5 ikävuoteen saakka. Lyhennetään kotihoidontukea nykyisestä (3 000 lisätyöllistä).4
Mahdollistetaan vanhempainrahapäivien siirtäminen sekä hoitovapaan hakeminen myös lapsen muille läheisille, kuten isovanhemmille. Vanhemmat voivat valita joustavasti perhevapaiden käyttämisen osa-aikaisesti tai jaksottain.

Puututaan raskaussyrjintään muun muassa vahvistamalla määräaikaisissa
palvelusuhteissa työskentelevien työsuhdeturvaa raskaus- ja perhevapaatilanteissa sekä edistämällä tasa-arvoista ja perheystävällistä johtamista työpaikoilla.

Työllistetään täsmätyökykyisiä ja vammaisia lisäämällä työolosuhteiden
järjestelytuen käyttöä. Kasvatetaan työpaikan muutostöiden ja apuvälineiden
hankintoihin haettavan tuen kokonaismäärää 4 000 eurosta 10 000 euroon henkilöä kohden ja korotetaan toisen työntekijän antaman avun korvattavaa tuntimäärää 20 tunnista 50 tuntiin kuukaudessa. Mahdollistetaan työnantajakohtainen päätösmenettely, jolla tukea voidaan myöntää hakea yhteisönä eikä vain henkilökohtaisesti ja jolla työnantajille voidaan jatkossa myöntää järjestelytukea automaattisesti ensimmäisen puoltavan päätöksen jälkeen.

Korjataan kuntouttavaan työtoimintaan liittyvät eettiset ongelmat ja selkeytetään työn ja sosiaalipalvelun välistä eroa. Tarvittaessa kielletään toiminta, joissa sosiaalipalvelun nimissä asiakkailla teetetään tosiasiallisesti ja pitkäaikaisesti työtä, ilman riittävää korvausta.

Kehitetään palkkatukea sisältämään nykyistä enemmän täsmätyökykyisten
työllistymistä tukevia elementtejä. Rajataan työtoiminnan määritelmä tarkasti niin, ettei sen nimissä voi teettää kehitysvammaisilla oikeaa työtä ilman asianmukaista korvausta. Vahvistetaan viranomaisyhteistyötä siten, että palkkatukea käytettäisiin nykyistä enemmän tukemaan vammaisen työntekijän siirtymistä työtoiminnasta työelämään.

Kannustetaan julkisen sektorin organisaatioita näyttämään esimerkkiä palkkaamalla esimerkiksi täsmätyökykyisiä sekä luomaan kannusteita samaan myös rahoittamilleen toimijoille. Otetaan julkisissa hankinnoissa käyttöön työllistämisehto, jolla voidaan ohjata yrityksiä palkkaamaan täsmätyökykyisiä, pitkäaikaistyöttömiä ja vammaisia.

Puretaan työkyvyttömyyseläkkeellä olevien työntekoa haittaavia kannustinloukkuja ja luodaan joustavuutta edistämällä työkyvyttömyyseläkkeen lineaarista mallia.

Selvitetään etätyön ja digitalisaation tuomia mahdollisuuksia työllisyyden edistäjänä. Velvoitetaan työnantajat sallimaan paikkariippumaton työskentely aina kun se on mahdollista. Kiinnitetään huomiota muun muassa työturvallisuuteen ja työnantajan vastuisiin paikkariippumattomassa työssä.
6. Pidenne­tään työuria

Yli 55-vuotiaiden työllisyysaste on matalampi kuin muilla ikäryhmillä. Hallitus on tehnyt toimenpiteitä yli 55-vuotiaiden työllisyysasteen nostamiseksi. Työn vastaanottamatta jättämiseen kannustavat työttömyysturvan lisäpäivät (ns. eläkeputki) poistetaan ja muun ohessa mahdollisuuksia palkkatukeen on lisätty.

Vaikka vanhuuseläkeiän alarajaa on viimeisimmän eläkeuudistuksen yhteydessä nostettu siten, että vuonna 2025 vanhuuseläkkeelle pääsee 65-vuotiaana, keskimääräinen eläkkeellejäämisikä on huomattavasti alempi. Vuonna 2019 noin 66 000:sta eläkkeelle siirtyneestä vain noin 43 000 siirtyi vanhuuseläkkeelle ja jopa noin 23 000 työkyvyttömyyseläkkeelle. Yleisimmän syyn työkyvyttömyyseläkkeelle jäämiseen muodostivat mielenterveysongelmat (n. 38 %) ja toiseksi yleisin syy oli tuki- ja liikuntaelinsairaudet (n. 28 %). Vain puolet työkyvyttömyyseläkkeelle siirtyneistä oli täyttänyt 55 vuotta. 5

Työelämää tulee kehittää siten, että jokaisella on mahdollisuudet jaksaa työssä mahdollisimman pitkään. Työelämän murroksessa on tuettava ihmisten mahdollisuuksia niin fyysisen kuin psyykkisen kunnon ylläpitämiseen. Toisaalta työtä on voitava muokata kunkin työkykyyn sopivaksi. Jatkuvaan osaamisen kehittämiseen on panostettava. Työmarkkinoilta on kitkettävä ikääntyneisiin kohdistuvaa syrjintää.

Vihreät työllisyystoimet:

Edistetään työhyvinvointia ja työstä palautumista tukemalla työpaikkojen
investointeja esteettömyyteen, työhyvinvointiin ja sisäilmaongelmien
korjaamiseen.

Panostetaan mielenterveyden tukemiseen työssä ja työn ulkopuolella ja
käännetään mielenterveysperustaisten työkyvyttömyyseläkkeiden osuus
laskuun tukemalla mielenterveyskuntoutujien palaamista takaisin
työelämään. Toteutetaan terapiatakuu (7 500 lisätyöllistä).6

Kehitetään johtamista ja esihenkilötaitoja sekä vahvistetaan alaistaitoja ja
mahdollisuuksia päästä työnohjaukseen.

Kehitetään työkyvyttömyyseläkkeiden maksuluokkamallia siten, ettei
työnantajille synny kannustimia irtisanoa ikääntynyttä henkilöstöä ensin.
Tiedotetaan työkyvyttömyyseläkkeisiin liittyvistä työnantajan vastuista, jotta
virheelliset tiedot eivät jatkossa estä ikääntyneiden työnhakijoiden
työllistämistä.

Lisätään ikääntyvien työntekijöiden kohdalla työelämän joustoja esimerkiksi
siten, että yli 60-vuotiailla olisi subjektiivinen oikeus lyhennettyyn työaikaan
tämän osa-aikatyön työaikaan suhteutetulla palkalla. Kannustetaan
työpaikkoja laatimaan ikäohjelma.

Mahdollistetaan joustava osa-aikaeläkkeen ja osa-aikatyön yhdistäminen.
Tuetaan työn, eläkkeen ja muun sosiaaliturvan joustavaa yhdistämistä siten,
että työnteko on aina myös taloudellisesti kannustavaa.

Mahdollistetaan eläkekuukausien lykkääminen vanhuuseläkkeiden jo alettua.
Madalletaan palkkatulon ja eläkkeen yhdistämisestä syntyvää korkeaa
veroastetta. Nostetaan vanhuuseläkeiän alarajaa muissa kuin erityisen
kuormittavissa ammateissa.
7. Uudiste­taan työllisyys­pal­velut

Pohjoismaiden vertailussa Suomen työ- ja elinkeinopalvelut ovat olleet pitkään
aliresursoituja. TE-palvelujen tulee voida reagoida muuttuviin suhdanteisiin nopeasti, huomioida paikalliset työelämän haasteet ja mahdollisuudet sekä edistää työvoiman liikkuvuutta niin maantieteellisesti kuin ammattiosaamisen kehittämisen kautta.

Yhteiskuntamme on varauduttava ennakoiden tuleviin työmarkkinoiden muutoksiin ja kehitettävä palveluita entistä asiakaslähtöisemmiksi ja aitoja tarpeita vastaavaksi. Työllisyyspalvelujen resursseja on kasvatettava ja nykyistä palveluvalikoimaa on syytä kehittää maltillisesti, jotta asiakkaiden palvelutarpeita saadaan entistä paremmin huomioitua. Työllisyyspalvelut tarvitsevat jatkuvan epävarmuuden sijaan selkeän ja pitkäkestoisen reformin, joka ei ole altis jatkuville muutoksille jokaisen uuden hallitusohjelman myötä. TE-palvelujen rahoituksen tulee olla myös nykyistä ennustettavampaa ja pitkäjänteisempää, jotta palveluja voidaan kehittää kestävästi ja
asiakaslähtöisesti.

Työllisyyspalveluja ollaan siirtämässä kuntiin. Muutos on toteutettava ihmisten yhdenvertaisuutta kunnioittaen. Sen vuoksi on selvitettävä, mitä TE-toimistojen tehtäviä siirretään ja miten siirto tapahtuu. Tiettyjä TE-toimistojen tehtäviä ei ole kestävää järjestää jokaisessa kunnassa koosta riippumatta vaan ne on syytä edelleen keskittää valtiolliselle toimijalle.

Vihreät työllisyystoimet:

Työllisyyspalvelut siirretään kunnille ja samalla luodaan kannusteet kunnille edistää kunnan työllisyyttä tehokkaasti. Järjestämisvastuun siirto tulisi rakentaa niin, että kunnilla on vastuu työvoimapalveluiden kokonaisuudesta ja rahoituksesta sekä myös suurempi rahoitusosuus työttömyydestä syntyvistä etuuskustannuksista.

Palvelujärjestämisen kannusteet tulee korjata niin, ettei palveluja hankita ja
ylläpidetä vain palvelujen olemassaolon vuoksi, vaan työllistymisen edistymisen vuoksi. Asiakasohjauksen tulee olla tarkoituksenmukaista ja asiakaslähtöistä.

Selvitetään työllisyyspalveluiden järjestämisvastuuta, kun sosiaali- ja
terveydenhuollon hyvinvointialueuudistus toteutuu.

Laajennetaan Ohjaamo-toiminta myös yli 30-vuotiaisiin yhden luukun periaatteella. Järjestetään Ohjaamo-toiminta lainsäädännöllä, jolla taataan Ohjaamoihin riittävät ja laadukkaat työllisyyspalvelut, mielenterveyspalvelut sekä koulutus- ja asumisneuvonta.

Käynnistetään parlamentaarinen työ monialaisten palveluiden, kuntoutuksen ja etuuksien yhteensovittamiseksi. Tavoitteena on, että asiakas tietää minkä tahon puoleen kääntyä missäkin tapauksessa ilman toimijalta toiselle pompottelua.

Vahvistetaan terveydenhuoltolaissa kirjattua kunnan vastuuta tarjota
terveyspalveluja työttömille panostamalla terveydenhuollon kuntoutustarpeiden ja työkyvyttömyyden arvioinnin osaamiseen sekä osoittamalla nykyistä enemmän yleislääkäriresurssia työttömille tarkoitettuihin lakisääteisiin terveyspalveluihin.

Vakinaistetaan nykyiset työkykykoordinaattorien resurssit TE-toimistoissa ja lisätään niiden käyttöä myös osana kunnallisten TE-palvelujen keinovalikoimaa. Asiakkaiden todellinen työ- ja toimintakyky täytyy arvioida ennen kuin heidän palvelutarpeensa tunnistetaan. Tämän jälkeen tarvitaan henkilökohtaisia tapaamisia ja tukea, jotta tarpeeseen voidaan vastata.

Parannetaan palkkatuen vaikuttavuutta siten, että palkkatuki palveluna ja sen
saamisen reunaehdot ovat erilaiset yrityksille, järjestöille ja kunnille. Varmistetaan henkilökohtaisen työhönvalmennuksen resurssit. Panostetaan TE-viranomaisten koulutukseen, jotta palveluun ohjataan vain sellaisia asiakkaita, joiden palvelutarvetta se vastaa.

Edistetään työttömien työnhakijoiden asiakastietojen jakamista eri viranomaisten välillä tiedonvaihtoa parantamalla. Mahdollistetaan asiakastietojen jakaminen valtion, kuntien ja hyvinvointialueen välillä. Huomioidaan valmistelussa jokaisen oikeudet omiin tietoihinsa ja estetään asiakastietojen luovuttaminen tahoille, jotka pyrkivät hyötymään niistä kaupallisesti.

Edistetään yrittäjien palveluja tuottavien viranomaisten yhteistyötä ja varmistetaan, ettei päällekkäisiä palveluja ja samanaikaisia yhteydenottoja yrityksiin toteuteta. Luodaan TE-toimistojen ja ELY-keskusten yrityspalvelujen sekä kunnallisten elinkeinopalvelujen keskinäiset alueelliset yhteistyökäytännöt.

Pidetään esillä oppisopimuskoulutuksen mahdollisuuksia TE-palveluissa.
Liite: Taustamuistio

Miksi työllisyysastetta on nostettava?

Korkea työllisyysaste on pohjoismaisen hyvinvointivaltion kulmakivi. Työelämän ulkopuolella olevan väestön – lasten, työttömien, sairaiden ja vanhusten – toimeentulo ja koko väestön hyvinvointipalvelut rahoitetaan viime kädessä työssä käyvien maksamista veroista. Työttömyys voi olla sekä henkilökohtainen että yhteiskunnallinen tragedia. Pitkittynyt työttömyys on yhteydessä toimeentulovaikeuksiin samoin kuin monenlaiseen
pahoinvointiin, kuten mielenterveyden ongelmiin.

Työttömyyden hinta on myös yhteiskunnalle kova. Yhden prosenttiyksikön muutos työllisyysasteessa tarkoittaa 0,4 prosenttiyksikön muutosta julkisen talouden tasapainossa, euroina valtion budjetissa vuositasolla noin miljardia euroa.

Vuoden 2020 lopussa Suomessa oli 357 362 työtöntä työnhakijaa (kuvio 1, sis. lomautetut). Määrä on 100 000 enemmän kuin vuotta aikaisemmin. 7
Koronapandemia on lisännyt sekä lomautettujen että kokonaan työttömien määrää merkittävästi. Suhteellinen työttömyys on vuoden 2021 alussa pahempi kuin kertaakaan aikaisemmin 2000-luvulla.

Kuvio 1. Työttömien työnhakijoiden määrä ja osuus työvoimasta. 8


Hyvinvointivaltion vakaa perusta on heikentynyt 2000-luvulla merkittävästi. Työikäisen väestön määrä on pienentynyt samaan aikaan, kun etenkin eläkeikäisten määrä on noussut. Tätä kuvataan väestöllisellä huoltosuhteella (kuvio 2). Väestöllinen huoltosuhde on heikentynyt erityisen paljon 2010-luvulla ja kehitys jatkuu heikkenevänä myös tulevat vuosikymmenet, elleivät syntyvyys ja/tai maahanmuutto merkittävästi lisäänny. Huoltosuhteen heikkeneminen tarkoittaa, että hyvinvointivaltion palveluiden rahoitus on
yhä pienemmän väestönosan varassa.

Kuvio 2: Väestöllinen huoltosuhde vuosina 1970–2020 ja ennuste vuoteen 2070. 9

Hyvinvointivaltion ylläpitämisen kannalta keskeistä siis on, että mahdollisimman suuri osuus työikäisestä väestöstä on töissä. Tätä mitataan tavanomaisesti 15–64-vuotiaiden työllisyysasteella, joka oli vuoden 2020 joulukuussa 70,7 % (vuotta aiemmin 73,0 %). 10 Koska 15–19-vuotiaat pääsääntöisesti ovat tai ainakin heidän tulisi olla koulutuksessa (ikäluokan
työllisyysaste 26,5 % v. 2019 11), mielekkäämpää on tarkastella 20–64-vuotiaiden työllisyysastetta (kuvio 3).

Kuvio 3: 20–64-vuotiaiden työllisyysaste Suomessa ja eräissä verrokkimaissa 2000-luvulla. 12

Suomen työllisyysaste 20–64-vuotiaiden joukossa oli 77,2 % joulukuussa 2019. Se on parempi kuin EU15-maissa keskimäärin, mutta se jää keskeisten pohjoismaisten verrokkien, etenkin Ruotsin, jälkeen. Vuosituhannen alun hyvä kehitys katkesi finanssi- ja eurokriisiin, ja vuoden 2008 taso työllisyysasteessa saavutettiin vasta vuonna 2018. Mikäli Suomen työllisyysaste olisi vuoden 2019 lopussa ollut sama kuin Ruotsissa, olisi meillä ollut 153 000 ihmistä enemmän työssä kuin tuolloin oli. Se tarkoittaisi noin 5 miljardin euron parannusta julkiseen talouteen.

Millaista työllisyysastetta on tavoiteltava?

Maan hallituksen ohjelmassa vuosille 2019–2023 oli asetettu tavoitteeksi 75,0 % työllisyysasteen (15–64-vuotiaiden joukossa) saavuttaminen vuoteen 2023 mennessä. Se olisi tarkoittanut vuoden 2019 tilanteen 73,0 % työllisyysasteeseen verrattuna työtä noin 60 000 ihmiselle. 13  Koronapandemia on kuitenkin muuttanut hallituksen tavoitteita merkittävästi, sillä 15–64-vuotiaiden työllisyysaste laski 70,7 %:iin vuonna 2020. Vuoden 2020 budjettiriihessä asetettiin uudet, merkittävästi alhaisemmat työllisyystavoitteet. Niiden mukaan tavoitellaan työllisten määrän kasvua 80 000 henkilöllä vuoteen 2029 mennessä, jolloin 15–64-vuotiaiden työllisyysaste olisi – koronatyöttömät mukaan luettuna – vain 73,4 % vuonna 2029.

Tämä tavoite ei ole riittävä. Edellä on kuvattu, kuinka nykyinen 62/100 huoltosuhde heikkenee 64,5/100:aan vuoteen 2030 mennessä ja edelleen 66,4/100:aan vuoteen 2040 mennessä. Ennuste tarkoittaa työikäiselle väestölle n. 4,0 % suurempaa rahoitustaakkaa vuonna 2030 ja n. 7,1 % suurempaa vuonna 2040. Jotta julkisista palveluista ei tarvitsisi leikata, veroja korottaa tai julkista velkaa enempää lisätä, tulisi myös työllisten määrää pystyä lisäämään vastaavilla prosenteilla. Se tarkoittaisi 15–64-vuotiaiden joukossa 2 587 000 työllistä eli 100 000 lisätyöllistä vuonna 2030 ja 2 663 000 työllistä eli 176 000 lisätyöllistä vuonna 2040 verrattuna vuoden 2019 tasoon. Kun tähän lasketaan päälle 100 000 koronatyötöntä, päästään 200 000 lisätyöllisen tavoitteeseen vuoteen 2030 mennessä ja 276 000 lisätyöllisen tavoitteeseen vuoteen 2040 mennessä. Tällöin 15–64-vuotiaiden
työllisyysaste tulisi olla väestöennuste huomioon ottaen 76 % vuonna 2030 ja 80 % vuonna 2040. 14

Maan hallitus on vuoden 2021 puoliväliin mennessä päättänyt ja osin myös toteuttanut jo seuraavat työllisyystoimet: “pohjoismainen työnhaun malli” (9 400 lisätyöllistä), palkkatuen uudistus (500–1 000), oppivelvollisuuden laajentaminen (15 000 pitkällä aikavälillä), varhaiskasvatusmaksujen alentaminen (2 500–3 600), yli 55-vuotiaiden työllisyysasteen nostaminen (9 000), Välittäjä Oy:n perustaminen (1 000), hankintojen vauhdittaminen (2 000), työkyvyttömyyseläkkeiden ja sairauspoissaolojen ennaltaehkäisy (2 500), työkykyohjelma ja palkkatuki (5 500–6 500), TE-palveluiden siirto kuntiin (sis. kuntien kannustinmalli) (7 000–10 000), kotouttamisen ja työperäisen maahanmuuton edistäminen (12 000) sekä jatkuvan oppimisen parantaminen (10 000–10 500). Yhteensä näiden toimien arvioidaan tuottavan työpaikan 71 000–77 500 ihmiselle.

Koronapandemian johdosta työttömien työnhakijoiden määrä lomautetut mukaan luettuna on noussut 257 000:sta 357 000:een vuoden 2019 joulukuusta vuoden 2020 joulukuuhun (ks. kuvio 1 edellä). Työttömien työnhakijoiden määrä on vuoden 2020 aikana lisääntynyt kaikissa ikäluokissa (keskimäärin +38,7 %), ja kaikkien 15–64-vuotiaiden ikäluokkien muutos
on ollut 31–48 % välillä. 15

Koulutustason nostaminen

Väestön työllisyysaste vaihtelee merkittävästi koulutustason mukaan. Kun tarkastellaan 15–64-vuotiaiden työllisyysastetta, on korkeasti koulutettujen työllisyysaste n. 86,2 %, keskiasteen koulutettujen noin 74,4 % mutta perusasteen koulutettujen vain n. 39,0 %. Tarkastelu 15–64-vuotiaiden ikäluokissa ei ole kuitenkaan mielekäs sikäli, että luvut eri koulutusasteiden välillä eivät ole vertailukelpoisia: suurimmalla osalla 15–19-vuotiaista on
toisen asteen koulutus kesken ja samoin 20–24-vuotiaiden joukossa on työttömiä opintonsa päättäneitä korkeakoulutettuja vain jonkin verran. Siksi työllisyysasteen vertailu koulutustasoittain on mielekästä vasta 25-vuotiaista alkaen (kuvio 4). Vuodesta 2000 ovat korkeasti koulutettujen ja keskiasteen koulutettujen työllisyysasteet nousseet hieman, mutta peruasteen varassa olevien työllisyysaste on laskenut noin 6 %-yksiköllä.

Kuvio 4: 25–64-vuotiaiden työllisyysaste koulutusasteen mukaan.16

Suomen väestön 15–64-vuotiaista peruskoulun jälkeistä tutkintoa ei ole 576 000:lla eli noin 16,9 %:lla. 17 Vain perusasteen koulutuksen varassa olevien on vähentynyt vuodesta 2010 n. 260 000:lla, mutta joukko uusiutuu: 15–24-vuotiaista näet 8,2 % kuuluu ns. NEET-nuoriin 18, jotka eivät ole työssä, koulutuksessa tai valmennuksessa. NEET-nuorten määrä ei sanottavasti ole pienentynyt viimeisen 10 vuoden aikana (-0,8 %-yksikköä vuodesta 2010),
mikä tarkoittaa, että noin 8 % jokaisesta ikäluokasta (n. 5 000 henkilöä vuosittain) päätyy sekä toisen asteen koulutuksen että työmarkkinoiden ulkopuolelle. 19

Tavoitteellista on, että kaikki ikäluokat opiskelisivat vähintään toisen asteen tutkinnon. Työkyvyttömyyseläkkeelle vuosittain päätyvien alle 25-vuotiaiden nuorten osuus on pieni (n. 250 ikäluokasta = 0,4 %). Toisen asteen tutkintoa vailla olevia oli 20–24-vuotiaista peräti 36 000 vuonna 2019 ja heidän työllisyysasteensa oli 33,8 %. 20 Jos nämä kaikki olisivat ennen 20.ikävuottaan suorittaneet toisen asteen tutkinnon ja päätyneet työelämään samalla 64,4 % työllisyysasteella kuin 20–24-vuotiaat toisen asteen tutkinnon suorittaneet nykyisinkin, olisi se tarkoittanut 11 000 uutta työllistä vuosittain viiden vuoden ajan. Pitkän aikavälin työllisyysvaikutuksiksi voidaan siis laskea 55 000 työpaikkaa, ja kun siitä vähennetään oppivelvollisuusiän pidentämisestä johtuvat 15 000 saavutettavaa lisätyöllistä 21, saadaan 40 000 työpaikan vaikutus, jonka saavuttaminen edellyttää oppimisen tukemisen sekä työn ja koulutuksen ulkopuolelle jäämisen ehkäisyn mittavia toimenpiteitä.

Työperäinen maahanmuutto

Suomen työikäisen väestön määrä on kääntynyt laskuun vuonna 2017. Työikäistä väestöä oli vuonna 2019 noin 23 600 vähemmän kuin vuonna 2000. Jo vuodesta 2009 alkaen Suomi on työllisyyden suhteen ollut riippuvainen työperäisestä maahanmuutosta (kuvio 5). Jotta Suomessa olisi riittävästi työvoimaa, työ- ja osaamisperusteista maahanmuuttoa tulee lisätä merkittävästi.

Kuvio 5: Eri kieliä puhuvien työikäisten määrän muutos 2000-luvulla. 22

Ulkomaalaisista osaajista käydään globaalia kilpailua ja Suomen on aktiivisesti houkuteltava ihmisiä muuttamaan Suomeen. On edistettävä työperäistä maahanmuuttoa purkamalla sen esteitä ja edistämällä Suomen vetovoimatekijöitä. Suomessa jo asuvien ulkomaalaisten työllistymisen esteitä on myös purettava laadukkailla kotoutumista edistävillä palveluilla ja
syrjinnän vastaisilla toimilla.

Nykyisin työ- ja oleskelulupien saaminen on hidas ja monimutkainen prosessi, joka haittaa opiskelijan ja työntekijän tuloa Suomeen. Niin kansainvälisten opiskelijoiden kuin työntekijöidenkin kotouttamisessa on kehitettävää, etenkin kielen oppimisen ja puolison työllistymisen osalta. Lukukausimaksut ja monimutkaiset lupamenettelyt eivät kannusta ulkomaisia opiskelijoita harkitsemaan opiskelua ja asettumista Suomeen. Suurin osa ulkomaalaisista tutkinto-opiskelijoista haluaisi työllistyä Suomeen, mutta pääsy työmarkkinoille voi olla haastavaa. 23

Myös kotoutumisessa on kuitenkin paljon ongelmia. Sidettä uuteen kotimaahan ei synny, jos maan kieltä ei opita eikä ole mahdollisuutta hyödyntää aiemmassa kotimaassa hankittua osaamista. Jokaisen maahanmuuttajan tulisi päästä kotoutumispalveluiden piiriin. Kotoutumisprosessit eivät myöskään saa keskeytyä ennenaikaisesti. Ensimmäinen kotoutumissuunnitelma olisi syytä pidentää kaksivuotiseksi ja poistaa enimmäiskesto.

Kaupungistumiskehitys

Kaupungistuminen on ilmiö, joka on toisen maailmansodan jälkeen jatkunut hitaasti mutta tasaisesti. Vielä vuonna 1990 (ks. kuvio 6 alla) reilusti yli kolmannes (37,1 %) väestöstä asui muualla kuin kaupungeissa, kun taas vuonna 2019 muualla kuin kaupungeissa asui enää alle 28,3 % väestöstä samalla kun 71,7 % väestöstä asui jo kaupungeissa. Mikäli kaupungistumiskehitys jatkuu yhtä nopeana, seuraavan 20 vuoden kuluessa kaupungeissa asuvien osuus nousee jo yli 78 %:iin, kun muualla maassa asuvan väestön osuus laskee entisestään alle 20 %:iin.

Kuvio 6: Kaupungeissa ja muualla maassa asuvan väestön osuus vuosina 1990–2040. 24

Kaupungistumiskehityksessä monet keskeiset verrokkimaat ovat Suomea edellä. Esimerkiksi Isossa-Britanniassa vuonna 2018 asui kaupungeissa 87,6 % väestöstä ja Saksassa vuonna 2019 puolestaan 87,4 %. Ruotsissa, jossa vuonna 2015 asui kaupungeissa suunnilleen yhtä paljon väestöä kuin Suomessa (Suomi 69,9 %; Ruotsi 70,2 %), kaupungistuminen on viimeisen viiden vuoden aikana ollut nopeampaa kuin Suomessa; Ruotsin väestöstä asui
jopa 80,3 % kaupungeissa vuonna 2019. 25

Tutkimusten perusteella alueen tuottavuus kohoaa 3–8 %, kun kaupungin koko kaksinkertaistuu. Väestötiheyden kaksinkertaistuminen puolestaan lisää tuottavuutta keskimäärin 5 %. Toimialan koon kaksinkertaistuminen alueella lisää sen yritysten tuottavuutta keskimäärin 4,5 %. Ylipäätään yritysten fyysinen, teknologinen ja historiallinen läheisyys on omiaan nostamaan tuottavuutta. 26

Valtioneuvoston selvityksen mukaan alueellinen liikkuvuus on yhteydessä työmarkkinoiden tehokkaaseen toimintaan. Politiikan tulisi mahdollistaa liikkuvuus erityisesti kaavoittamalla riittävästi asuntoja, varmistamalla kohtuuhintaisten asuntojen tarjonta sekä kehittämällä liikenne- ja viestintäinfrastruktuuria. Työttömyyden hoitoon alueellisen liikkuvuuden
lisääminen on jossain määrin tehoton väline eikä alueellinen kohtaanto ole ensisijaisesti ongelma Suomen työmarkkinoilla. Muuton sijaan enemmänkin uudelleenkouluttautuminen parantaa työllistymisen mahdollisuuksia. 27

Työ- ja elinkeinopalvelujen kehittäminen

Julkisilla työvoima- ja yrityspalveluilla on tärkeä rooli työnhakijoiden työllistymisen ja osaavan työvoiman saatavuuden tukijana. Pohjoismaiden vertailussa Suomen TE-palvelut ovat kuitenkin olleet pitkään aliresursoituja. Vaikka nykyisellä hallituskaudella resursseja onkin lisätty, jäämme silti naapureistamme jälkeen aktiivisen työvoimapolitiikan resursseissa. TE-palvelujen tulee voida reagoida muuttuviin suhdanteisiin nopeasti, huomioida paikalliset työelämän haasteet ja mahdollisuudet sekä edistää työvoiman
liikkuvuutta niin maantieteellisesti kuin ammattiosaamisen kehittämisen kautta.

Resurssipulasta huolimatta maamme työllisyyspalvelut ovat kuitenkin nykyiselläänkin varsin tehokkaita ja asiakkaat niihin tyytyväisiä. Yhteiskuntamme on silti varauduttava ennakoiden tuleviin työmarkkinoiden muutoksiin ja pyrkiä edelleen kehittämään palveluita entistä asiakaslähtöisemmiksi ja aitoja tarpeita vastaavaksi. Tästä johtuen työllisyyspalvelujen resursseja on kasvatettava ja nykyistä palveluvalikoimaa on syytä kehittää maltillisesti, jotta asiakkaiden palvelutarpeita saadaan entistä paremmin huomioitua. TE-palveluihin on kohdistunut viime vuosina monia hallinnollisia uudistuksia, joista kaikki eivät ole huomioineet asiakaskunnan tarpeita eivätkä ole mahdollistaneet pitkäjänteistä palvelujen
kehittämistyötä. Jatkossa työllisyyspolitiikkaan liittyvien uudistusten vaikuttavuusarviointia vesitettäisi liian monella samanaikaisella uudistuksella tai merkittävällä hankkeella. Työllisyyspalvelut tarvitsevat jatkuvan epävarmuuden sijaan selkeän ja pitkäkestoisen reformin, joka ei altis jatkuville muutoksille jokaisen uuden hallitusohjelman kautta. TE-palvelujen rahoituksen tulee olla myös nykyistä ennustettavampaa ja pitkäjänteisempää.

Jokainen uusi työllisyyspalveluihin kohdistuva uudistus kuormittaa koko hallinnon alaa valmistelutyöhön kuluvan ajan ja verkostoyhteistyötä kuormittavan epävarmuuden ja painolastin kannalta. Nykyisten työllisyyden kuntakokeilujen seurauksena TE-toimistojen ammattitaitoinen ja kokenut henkilöstö on käynyt myös läpi YT-neuvotteluja ja joutunut työskentelemään työllisyyslinjauksia valmisteltaessa suuressa epävarmuudessa, monin
paikoin tietämättä tulevia työtehtäviään ja työyhteisöään. Työllisyysviranomaisille tulee taata työrauha, jotta palveluita pystytään järjestämään ja kehittämään jatkossa johdonmukaisesti, kestävästi ja aidosti asiakaslähtöisesti.

Sosiaali- ja terveyspalvelujen kanssa tehtävän yhteistyön näkökulmasta järjestämisvastuuta on syytä selvittää työllisyyspalveluiden osalta tarkemmin siinä vaiheessa, kun tiedetään, millainen on uusia hyvinvointialueita koskeva sääntely. Maakunnallisten hyvinvointialueiden käynnistyessä tulee taata, että niiden entistä leveämmillä hartioilla pystytään takaamaan mahdollisimman kattavat monialaiset palvelut, joissa yhdistyvät sekä sosiaali-, terveys- ja työllisyyspalvelujen vahvuudet. jatkossa taata se, että TE-palveluita
järjestetään sitä eniten tarvitseville paikalliset olosuhteet huomioiden paikallisten viranomaisten toimesta.

Monialaisten palveluiden, kuntoutuksen ja etuuksien yhteensovittamiseksi tulisi käynnistää parlamentaarisessa valmistelussa ohjelmatyö. Työn tulokset tulee ottaa käyttöön osana työllisyyspalveluiden selvitystä osana hyvinvointialueita tai niiden kanssa tehtävässä yhteistyössä. Parlamentaarisessa yhteisymmärryksessä tehdyt ratkaisut tekevät jatkossa
mahdolliseksi sen, että asiakas tietää minkä tahon puoleen kääntyä missäkin tapauksessa ilman toimijalta toiselle pompottelua.

Työttömän täytyy päästä perusterveydenhuollon ja mielenterveyspalveluiden piiriin nykyistä nopeammin ja saada sen kautta tarvitsemansa palvelut ja lausunnot. Terveydellisten ongelmien nopea tunnistaminen ennaltaehkäisee työkyvyttömyyteen ajautumisen riskiä. Terveydenhuoltolaissa kirjattua kunnan vastuuta tarjota terveyspalveluja työttömille vahvistetaan panostamalla terveydenhuollon kuntoutustarpeiden ja työkyvyttömyyden arvioinnin osaamiseen sekä osoittamalla nykyistä enemmän terveydenhuollon resursseja työttömille tarkoitettuihin lakisääteisiin terveyspalveluihin.

Palkkatuki on syytä jakaa erillisiksi palveluiksi ja tukimuodoiksi riippuen sen kohderyhmistä. Palvelujen sisällöt ja reunaehdot tulee eriyttää toisistaan lainsäädännössä. Yrityksille kohdistetun palkkatuen on todettu työllistävän asiakkaita tehokkaasti työmarkkinoille, kun taas kuntien ja järjestöjen palkkatuessa on kyseessä tätä passiivisemman työllisyyspolitiikan
tavoitteet.

Työttömien työnhakijoiden asiakastietojen siirtäminen viranomaisten kesken täytyy turvata päivittämällä vanhentunut lainsäädäntö. Laadukas lainsäädäntövalmistelu on edellytys sille, että viranomaiset voivat jakaa asiakastietoa keskenään tietosuojalainsäädännön mukaisesti,
oikea-aikaisesti ja nykyistä tehokkaammin. Tältä osin esimerkiksi JTYP-lakia ja TYP-lakia muutetaan siten, että asiakastietoja voidaan jakaa valtion ja kunnan välillä asiakkaan työllistymisen edistämiseksi. Työ- ja elinkeinoministeriön huomioida työllisyyspalvelujen lainsäädäntöä valmisteltaessa viranomaisten tiedonvaihdon tarpeiden lisäksi jokaisen ihmisen oikeudet omiin tietoihinsa Omadata-periaatteiden mukaan. Työllisyyspolitiikasta vastuullisen ministeriön tehtävä on varmistaa, että esimerkiksi palveluja yksityistämishankkeissa asiakastietoja ei luovuteta sellaisille yrityksille, jotka pyrkivät tekemään niillä liiketaloudellista voittoa yli hankkeiden tavoitteiden ja mandaattien.

Yritystä palvelevien viranomaisten täytyy tehdä yhteistyötä ja varmistaa, etteivät ne tuota päällekkäisiä palveluita. Monet viranomaiset pyrkivät tekemään yhteistyötä ja lähestymään yrityksiä samanaikaisesti. Tämä nakertaa pahimmillaan työnvälityksen tehokkuutta ja viranomaisten yhteistyökyvyn uskottavuutta. TE-toimistojen rekrytointipalvelujen ja
kunnallisten elinkeinopalvelujen kesken täytyy luoda pysyvät, alueellisiin sopimuksiin perustuvat yhteistyökäytännöt. Lainsäädännöllä täytyy kuitenkin varmistaa, että valtiolliset toimijat koordinoivat ja ohjaavat kansallisen tason yrityspalvelujen strategista kehittämistä Työ- ja elinkeinoministeriön johdolla.

Oppisopimuskoulutuksen mahdollisuuksia tulee korostaa TE-palveluissa. Työnantaja- ja yrityspalveluita tarjottaessa tulee entistä selkeämmin tuoda hallinnon mahdollisuudet löytää oppisopimuspaikkoihin motivoituneita uudelle alalle kouluttautumisesta kiinnostuneita työnhakijoita. Tämän mahdollistaa työnhakijoiden ja työnantajien tarpeita yhdistävät ja
kohtaantoa vahvistavat rekrytointipalvelu.

Valtakunnallisen päätöksenteon piirissä tulee voida ratkaista työkyvyttömille ihmisille järjestettävien palvelujen kohtalo. Työllisyyspalvelujen asiakkaista jotkut eivät tule koskaan palamaan työmarkkinoille edes interventioiden, vahvan tuen ja oikea-aikaisten palvelujen avulla. Siitä, miten näihin ihmisiin tulee kohdistaa työllisyyspoliittisia toimenpiteitä, täytyy käydä arvokeskustelu ja pyrkiä lainsäädännön kautta löytämään ratkaisuja, joilla nämä ihmiset saadaan oikeiden etuuksien ja viranomaisten piiriin yhdenvertaisuuslain velvoitteita unohtamatta, samalla kuitenkin vapauttaen heidän palvelemiseensa käytetty asiantuntijatyö siitä enemmän hyötyville.

Digitalisaatio vaikuttaa meihin joka päivä. Se muokkaa yhteiskuntaa nopeasti ja laajasti yhtä aikaa ympäristökriisin, kaupungistumisen, globalisaation sekä väestön vanhenemisen ja moninaistumisen rinnalla. Vahvalla uudella politiikalla varmistetaan, että digitalisaatioon liittyvien muutosten vaikutukset ovat ihmisten ja ympäristön kannalta myönteisiä.

Me vihreät haluamme tukea ihmislähtöistä digitalisaatiota ja vakiinnuttaa tietopolitiikan uudeksi politiikkalohkoksi. Siinä missä edellisen sadan vuoden aikana Suomeen on luotu nykyisen hyvinvointimme perustaksi työlainsäädännön, peruskoulun ja neuvoloiden kaltaisia instituutioita, on tulevien vuosikymmenten aikana kehitettävä vastaavan tasoisia yhteiskunnallisia ratkaisuja ja ajantasaista lainsäädäntöä tukemaan ja turvaamaan digitalisoituvaa elämää.

Tietopolitiikan ekologisesti kestävä selkäranka on digitalisaation ympäristövaikutusten tunnistaminen ja tunnustaminen. Tietopolitiikka mahdollistaa digitalisaation ohjaamisen ja sen vaikutusten huomioimisen päätöksenteossa siten, että sillä rakennetaan parempaa huomista ihmisille ja maapallolle.

Tässä tietopoliittisessa ohjelmassa hahmotellaan vihreän ihmislähtöisen digitalisaation tavoitteet, joissa digitaalisia ratkaisuja hyödynnetään yhteiskunnassa ketterästi ja luovasti kansalaisten tiedollisia oikeuksia, turvallisuutta ja osaamista sekä demokratiaa vahvistaen. Vaikka digitalisaatio määrittää yhä kokonaisvaltaisemmin yhteiskunnan ja ihmisten elämän eri osa-alueita, on yhteiskunnassa pidettävä kiinni keskeisistä perusoikeuksista, laeista ja periaatteista. Näihin kuuluvat tasa-arvo, yhdenvertaisuus, oikeudenmukaisuus, syrjimättömyys, oikeusturva, tietosuoja, tuoteturvallisuus, ihmisten itsemääräämisoikeus, yritysten vapaa kilpailu, kuluttajansuoja, hyvä hallinto, demokratia, yksityisyys ja sananvapaus.

Laajempi taustoitus tässä ohjelmassa esitettyihin tavoitteisiin on julkaistu ajatuspaja Vision kautta: https://ajatuspajavisio.fi/julkaisut/tietopolitiikka-taustaselvitys/
TIETOPO­LI­TIIKAN AIKA

Haluamme vakiinnuttaa tietopolitiikan uudeksi politiikkalohkoksi, jolla ohjataan digitalisoituvaa yhteiskuntaa ihmislähtöiseksi ja kestäväksi.

Vastaavalla tavalla kuin ympäristöpolitiikka muodostui omaksi politiikkalohkokseen vihreän liikkeen alkuaikoina, tarvitaan digitalisaation, ennakoimattomien kriisien ja demokratiaa horjuttavan disinformaation aikana kestävää, yli hallituskausien ulottuvaa tietopolitiikkaa. Valtioneuvoston tietopoliittisen selonteon mukaisesti tietopolitiikasta on muodostettava uusi politiikkalohko.

Tietopolitiikan sisällöt ovat poliittisessa keskustelussa vasta hahmottumassa ja osin samoista asioista puhutaan eri käsitteillä, kuten datatalous, teknologiapolitiikka ja digitalisaatio. Tietopolitiikkaan tulee luoda yhteistä kieltä ja sen sisältöjä tulee jäsentää parlamentaarisesti, hallinnonalojen ja yhteiskunnallisten toimijoiden yhteistyönä. Uusi politiikkalohko syntyy systeemisenä muutoksena eri toimijoiden vuorovaikutuksesta. Sisältöjen jäsentämisen ohella on kyettävä uudistamaan rakenteita sellaisiksi, että ne mahdollistavat hyvän tietopolitiikan toteuttamisen. Tietopolitiikka on tulevaisuuteen suuntautuvaa ja liittyy kaikkiin yhteiskunnan aloihin.

Tietopolitiikkaan keskittyvä ministeriö ja valiokunta

Tietopolitiikka tarvitsee vastuuministerin ja oman ministeriön. Perustettavan ministeriön tulee olla uudenlainen verkostomainen toimija, joka tukee ja johtaa tietopolitiikan suunnittelua ja toimeenpanoa yhdessä kaikkien hallinnonalojen kanssa. Ministeriö on mahdollista toteuttaa kohtuullisin kustannuksin siirtämällä sen käyttöön virkajärjestelyin digitalisaation ja tietoasioiden parissa nykyisissä ministeriöissä ja niiden alaisissa laitoksissa toimivia henkilöitä. Näillä virkahenkilöillä voidaan tietoisesti säilyttää linkitys aiempiin ministeriöihin ja hallinnonaloihin, jolloin eri toimialojen ymmärrys säilyy ja tiedonkulku on sujuvaa.

Eduskuntaan tulee muodostaa tietopolitiikkaan keskittyvä tietoasiainvaliokunta, joka tukee muiden valiokuntien työtä ja jäsentää muutoin hajanaista tietopoliittista näkemystä lainsäädännön eduskuntakäsittelyssä. Myös tulevaisuusvaliokunnan roolin laajentaminen tulevaisuus- ja tietopoliittiseksi valiokunnaksi voisi palvella samaa päämäärää.

Tavoitteet:

    Perustetaan moderni verkostomaisesti toimiva ministeriö tietopolitiikan hallintorajat ylittävään johtamiseen ja koordinointiin.
    Nimitetään hallitukseen tietopolitiikasta vastaava ministeri, jonka tehtävänä on ohjata tietopolitiikkaa.
    Muodostetaan eduskuntaan tietopolitiikkaan erikoistunut lausuntovaliokunta, esimerkiksi yhdistetty tulevaisuus- ja tietoasiainvaliokunta, jonka vastuulla on tukea muita valiokuntia tarkastelemalla lakialoitteita tietopoliitiikan näkökulmasta.

Tietoa koskeva lainsäädäntö ajan tasalle

Tietoa koskevalla lainsäädännöllä suojataan ja edistetään tiedon avoimuutta ja julkisuutta, tiedollisia oikeuksia, yksityisyyttä ja luotettavan, todistusvoimaisen tiedon saatavuutta, eheyttä ja säilymistä.

Tietolainsäädäntöä on paljon lähtien perustuslaista, julkisuuslaista, sananvapauslaista, tiedonhallintalaista, arkistolaista, EU:n yleisestä tietosuoja-asetuksesta (GDPR) ja tekijänoikeuslaista. Lisäksi erityislainsäädäntöä on runsaasti. EU-sääntely ja kansainväliset sopimukset määrittävät suurta osaa tietolainsäädäntöä.

Digitaalisen tiedon mahdollisuuksia ja riskejä globaalissa toimintaympäristössä on vaikea ennakoida lainsäädännössä. Nykyinen tietolainsäädäntö on pirstaleinen, vaikeaselkoinen ja terminologialtaan epäyhtenäinen. Tämä vaikeuttaa lakien toimeenpanoa ja noudattamista, sekä hidastaa uusien liiketoimintamallien kehittämistä. Lainsäädäntöä tulee kehittää siten, että yleislakeihin perustuen saadaan vakiinnutettua hyvät ja kestävät toimintatavat tiedon hallintaan ja hyödyntämiseen.

Tavoitteet:

    Arvioidaan tietolainsäädännön eettisyyttä, oikeudenmukaisuutta, yhteentoimivuutta ja vaikuttavuutta kokonaisuutena hallituskausittain päivitettävään lainsäädäntöohjelmaan.
    Tehdään lainsäädännöstä ymmärrettävää ja yhteentoimivaa. Lainsäädännön valmistelussa on käytettävä kielenhuollon ja terminologian asiantuntemusta.
    Laajennetaan tietosuojavaltuutetun toimiston roolia ja rahoitusta tietovaltuutetun toimistoksi, joka olisi kansallinen neuvonta- ja valvontaviranomainen sekä tietosuojalainsäädännön että julkisuuslainsäädännön osalta.

PARHAALLA TIEDOLLA REILUUN MUUTOKSEEN

Edellytämme luotettavaa ja avointa tietopohjaa sekä tiedon monipuolista hyödyntämistä reilun muutoksen tavoitteiden saavuttamiseksi.

Reiluun muutokseen kuuluu avoin, monimuotoinen, eettinen, perusoikeuksia kunnioittava tietokulttuuri, joka mahdollistaa parhaan tiedon hyödyntämisen päätöksenteossa, tutkimuksessa ja tuotekehityksessä, oppimisessa, palveluissa ja kaikessa toiminnassa. Tietovarannot ovat yhteiskunnan toimivuuden, päätöksenteon, demokraattisen digitalisaation ja palvelujen perusta. Hyvälaatuiset ja monipuoliset yhteiskunnan tietovarannot ja tiedon avoin saatavuus on turvattava. Julkisesti rahoitetun tiedon tulee olla, tietosuoja ja muut perustellut rajoitukset huomioiden, mahdollisimman laajasti niin kansalaisten, järjestöjen, yritysten, julkisen hallinnon, tutkijoiden kuin mediankin hyödynnettävissä.

Digitaalinen verkkoympäristö tarjoaa ennennäkemättömät mahdollisuudet tiedon monipuoliseen yhdistämiseen, hyödyntämiseen, ja jakamiseen. Samassa verkkoympäristössä leviää kuitenkin harhaanjohtavaa sisältöä ja eriytyneet informaatiokuplat kaventavat ihmisten näkemystä maailmasta. Seurauksena on yhteiskunnallisen keskustelun rapautumista ja ennakkoasenteiden kiristymistä toisella tavoin ajattelevia kohtaan. Myös tahattomasti väärä, vanhentunut tai vinoutunut, esimerkiksi sukupuolittunut, tieto heikentää toiminnan ja päätöksenteon tietopohjaa. Tekoälyn käytössä vinoutuneet tietoaineistot ovat erityisen suuri riski.

Tiedon avoimuus ja hyödyntäminen

Julkishallinnossa avoin data parantaa läpinäkyvyyttä, tehostaa hallintoa ja edistää palvelukehitystä sekä poliittisen päätöksenteon läpinäkyvyyttä ja demokratiaa. Avoimuuden hyödyt säteilevät laajasti yhteiskuntaan, eivät niinkään suorina kustannushyötyinä datan tuottajille. Siksi datan avaaminen tulee sisällyttää ja resurssoida julkishallinnon organisaatioiden perustehtäviin. Huomiota tulee kiinnittää erityisesti yleisen hyödyn kannalta arvokkaisiin tietoaineistoihin. Avaamisessa tulee lisäksi panostaa avoimiin rajapintoihin, jotka on otettava yhdeksi julkishallinnon tietojärjestelmien perusvaatimuksista.

Julkishallinnon kaikilla tasoilla tarvitaan tiedolla johtamista. Julkishallinnon hajanaiset tietojärjestelmät eivät kuitenkaan tue tietomassojen monipuolista hyödyntämistä, eivätkä tietoon perustuvaa päätöksentekoa. Tietovarantojen laatua voidaan parantaa esimerkiksi panostamalla metadataan ja ottamalla käyttöön standardoidut ja avoimet tiedon esitysmuodot sekä yhtenäiset ja tarkoituksenmukaiset sanastomäärittelyt. Tietovarantoja ylläpitävien organisaatioiden toiminta ja tiedonhallinta tulee järjestää niin, että se mahdollistaa laadukkaan avoimen tiedon palvelun.

Avoimuus on myös tutkimuksen ja tieteen perusarvo. Tieteellisen tiedon ja menetelmien avoimuus mahdollistaa tutkimuksen vaikuttavuuden parantamisen sekä tutkimusyhteisössä että yhteiskunnassa. Tieteen, liike-elämän, kansalaisyhteiskunnan ja julkisen hallinnon välistä avointa yhteiskehitystyötä ja datan uudelleenkäyttöä tulee aktiivisesti tukea, jotta voidaan synnyttää tiedepohjaisia oivalluksia globaalien haasteiden ratkaisemiseen. Opetuksen puolella avoimien oppimateriaalien sekä muiden avoimien opetuskäytäntöjen tulee olla osa korkeakoulutuksen arkea, koska ne tukevat kaikkien jatkuvaa oppimista.

Tavoitteet:

    Jatketaan julkisesti rahoitettujen tietovarantojen suunnitelmallista avaamista etenkin tiedon hyödyntämisen kannalta arvokkaiden tietoaineistojen ja avoimien rajapintojen osalta.
    Saatetaan julkisesti rahoitetut uudet tutkimusjulkaisut avoimesti saataville. Myös tutkimusaineistojen ja -menetelmien on oltava niin avoimia kuin mahdollista.
    Laaditaan julkishallinnon tietovarannoille sitovat laatukriteerit sekä varmistetaan tietovarantojen ja rajapintojen käyttöönotto ja ylläpito riittävällä koulutuksella ja resursseilla.

Valetiedon vastatoimet

Valheellisella tai virheellisellä tiedolla on pahimmillaan vakavia vaikutuksia yhteiskuntarauhalle, ihmisten terveydelle ja taloudelle. Esimerkiksi ns. deepfake- eli syväväärennösvideoiden tekeminen uskottaviksi tulee teknologian kehittyessä yhä helpommaksi. Tällä voi olla perustavanlaatuisia vaikutuksia tiedonvälitykseen ja kansalaismielipiteiden muodostukseen. Eri tahot käyttävät aktiivisesti hyväkseen teknisiä välineitä informaation muokkaamiseen haluamakseen.

Väärän ja harhaanjohtavan tiedon syntymistä tulee aktiivisesti estää, koska sen laaja leviäminen on turvallisuusuhka yhteiskunnalle ja yksilöille. Vastavoimia ovat monipuolinen, kriittinen media ja eettinen journalismi, monialainen ja -ammatillinen yhteistyö ja asiantuntijuuden jakaminen, todistusvoimaisen tiedon saatavuus ja säilyttäminen, luotettavan ja tutkitun tiedon avoin ja laaja saatavuus sekä kriittiset kansalaiset, joilla on hyvät tiedon lukutaidot. Näitä valetiedon vastavoimia tulee tukea ja kehittää. Kansalaiset on kasvatettava digitaalisessa ympäristössä toimimiseen ja heidän digi- ja medialukutaitojaan on kehitettävä aina varhaiskasvatuksesta lähtien.

Tavoitteet:

    Käynnistetään kaikki väestöryhmät kattava kansallinen ohjelma vale- ja harhatiedon vastustamiseksi esimerkiksi opetus- ja kulttuuriministeriön alaisuudessa.
    Vahvistetaan Ylen ja muiden journalististen medioiden roolia toiminnassa valetietoa vastaan.
    Vahvistetaan lasten ja nuorten medialukutaitoja mediakasvatuksella.Tuetaan vanhempia ja huoltajia opastamaan lapsille turvallista medioiden käyttöä ja mediakriittisyyttä.

Tieto- ja digiosaamisen kehittäminen

Suomen menestyminen riippuu kansalaisten, yritysten, yhteisöjen ja julkishallinnon kyvystä tuottaa ja hyödyntää tietoa toiminnan jatkuvaan kehittämiseen. Teknologian hyödyntäminen globaalien haasteiden ratkaisemiseen on myös mahdollisuus Suomelle ja esimerkiksi kiertotalouden ja puhtaan teknologian ratkaisujen osaamista kannattaa kehittää. Osaajien saatavuus on kilpailutekijä yrityksille, mutta myös julkishallinnossa tarvitaan tekijöitä digitaalisten palvelujen kehittämiseen ja toiminnan uudistamiseen. Sijoittamalla koulutukseen ja tutkimukseen sekä lisäämällä opiskelu-, työ- ja osaamisperustaista maahanmuuttoa taataan, että osaajia on riittävästi saatavilla kaikille sektoreille. Purkamalla tieto- ja viestintäteknologia-alojen sukupuolittuneisuutta vahvistetaan palkkatasa-arvoa ja monipuolistetaan alan asiantuntijuutta.

Digitalisaation muuttaessa työmarkkinoita edellytykset ja kannustimet uuden oppimiselle luovat pysyvää hyvinvointia. Yhä tärkeämmäksi nousee yksilön ymmärrys omasta osaamisestaan ja kyky täydentää sitä. Yhteiskunnalta työn murrokseen vastaaminen vaatii merkittäviä panostuksia aikuisväestön osaamisen kehittämiseen – on luotava mahdollisuus ja kannusteet jatkuvalle oppimiselle. Suomi tarvitsee tieto- ja digitaitojen perusosaamista koko väestölle sekä monialaista huippuosaamista digitalisaation ja kestävän muutoksen yhdistämiseen. Suomessa digitalisaation parissa toimivien ammattilaisten joukon tulee olla laaja ja taustoiltaan monimuotoinen. Tällä varmistetaan, että digitaalisten palveluiden toteuttamisessa huomioidaan monipuolisesti erilaisten väestöryhmien tarpeet.

Tavoitteet:

    Huolehditaan koulutuksella, jatkuvan oppimisen kannustimilla ja maahantulopolitiikalla, että monipuolisesti eri taustoilta olevia tieto- ja digiosaajia on riittävästi työmarkkinoilla ja yhteiskunnan kaikilla sektoreilla.
    Huomioidaan sukupuolinäkökulma kaikessa digitalisaatiopolitiikassa. Vähennetään tieto- ja viestintäteknologia-alojen sukupuolittuneisuutta mm. sukupuolitietoisella kasvatuksella, oppilaanohjauksella ja anonyymillä rekrytoinnilla.
    Tarjotaan joustavaa ajasta ja paikasta riippumatonta koulutustarjontaa taantuvilla aloilla työskenteleville ja lisäkoulutusta niille aloille, joilla on suuri kysyntä uusista työntekijöistä, ja joissa teknologia ei voi korvata ihmistyötä.

IHMISLÄH­TÖISET JULKISET PALVELUT

Haluamme, että julkiset digitaaliset palvelut järjestetään ihmislähtöisesti ihmisten elämäntapahtumien ja organisaatioiden tapahtumien ympärille.

Digitaalisten julkisten palvelujen tulee olla helposti löytyviä, sujuvia, saavutettavia, turvallisia, virheettömiä ja käyttäjäystävällisiä sekä ohjata palvelun käyttäjää eteenpäin. Hyvät julkiset palvelut ovat osa demokratian ja yhdenvertaisuuden toteutumista. Tiedon ihmislähtöistä hyödyntämistä tulee edistää kaikessa hallinnossa. Se merkitsee viranomaisten tietokäytäntöjen parantamista, palvelujen automatisointia ja tehostamista, niihin pääsyn helpottamista sekä käyttäjien yhdenvertaisuuden vahvistamista.

Ihmisen rooli suhteessa hallintoon ja muihin palveluntuottajiin muuttuu osana digitalisaatiota. Ihmislähtöisyyden periaatteen mukaan kansalainen on aktiivinen omien asioidensa omistaja eikä häntä pidä ajatella vain toiminnan kohteena tai yksittäisten organisaatioiden asiakkaana. Digitaaliset palvelut tulee suunnitella ihmisten, ei niinkään palveluntarjoajien tarpeista.

Ihmisellä on oikeus saada tarvitsemansa palvelut sekä yksityiseltä että julkiselta sektorilta luovuttamatta sellaisia henkilötietojaan, jotka eivät ole välttämättömiä palvelun tarjoamiseksi. Ilman henkilötietojen luovuttamista saatu palvelu ei myöskään saa olla laadun tai hinnan osalta huonompaa. Palvelun käyttäjän on voitava tarkistaa minne tieto päätyy ja mitkä tahot sitä ovat käyttäneet.

Ihmislähtöisiä kokonaispalveluja kaikkiin elämäntapahtumiin

Ihmislähtöinen julkisten palvelujen digitalisaatio ottaa huomioon ihmisten yksilöllisen arjen ja helpottaa sitä samalla, kun asioiden hoitamista automatisoidaan. Ihmisen elämässä merkittäviin tapahtumiin liittyvät palvelut tulee tarjota kootusti ja ihmislähtöisesti niin, että asioiden selvittäminen ja hoitaminen tehdään kansalaiselle helpoksi. Myös organisaatioiden asiointia julkishallinnon kanssa tulee järjestää niiden elinkaareen ja toimintaan liittyvien tapahtumien ympärille. Viranomaispalvelujen digitalisoituessa on tärkeää, että palveluketjut muuttuvat nykyistä saumattomammiksi. Vain näin toteutuvat pitkään tavoitellut, byrokratian vähentämiseen tähtäävät yhden luukun ja ‘kysy tietoja vain kerran’ -periaatteet.

Organisaatiorajat ylittävien elämäntapahtumiin liittyvien palvelukokonaisuuksien tuottaminen edellyttää tietojärjestelmiltä yhteentoimivuutta, rajapintoja ja ihmislähtöistä kokonaisarkkitehtuuria ja toimintatapoja. Kulttuurin muutosta julkishallinnossa tulee tukea osoittamalla rahoitusta palvelujen digitalisoinnin ja automatisoinnin ohella myös kokonaisuuksien johtamiseen, uuden toimintakulttuurin rakentamiseen ja uusien taitojen oppimiseen.

Tavoitteet:

    Määritellään julkisten digitalisaatiohankkeiden lähtökohdiksi ihmislähtöisyys ja palvelujen järjestäminen elämäntapahtumien ympärille.
    Laajennetaan Digi arkeen -neuvottelukunnan roolia valtakunnalliseksi toimielimeksi tukemaan ja arvioimaan julkishallinnon digitalisaation ihmislähtöisyyttä. Neuvottelukunta kehittää ihmislähtöisen suunnittelun kriteerejä yhteistyössä tutkijoiden ja muiden asiantuntijoiden kanssa.
    Tuetaan viranomaisten moniammatillista yhteistyötä mahdollistamalla henkilökohtainen eri viranomaistahojen yhteisesti tuottama palvelusuunnitelma sellaisille ihmisille, jotka tarvitsevat eri toimijoiden tukea omassa elämäntilanteessaan.

Julkishallinnon tietojärjestelmien kehitysnormit ja avoimuus

Teknologiaostojen sijaan digitalisaatiohankkeet tulisi nähdä palvelu- ja kehityshankkeina, jotka luonnostaan tarkentuvat matkan varrella. Digihankkeiden hankintaosaamisen tasoa tulee parantaa ja hankintalakia sekä -malleja kehittää joustavammiksi. Palamaisten kertaostojen sijaan tulee suosia hankintamalleja, jotka tarjoavat tarkennusmahdollisuuksia ja skaalautuvuutta kehitystyön edetessä. Samalla tulee välttää toimittajaloukkuja, mutta mahdollistaa pitkäaikaisten kumppanuuksien rakentaminen hyviksi todettujen toimittajien kanssa.

Tekoälyn ja robotiikan avulla julkinen sektori voi samanaikaisesti parantaa tuottavuutta sekä palvelujen laatua ja saatavuutta. Julkisen hallinnon tehtäviä ja palveluja automatisoitaessa on kiinnitettävä huomiota toiminnan läpinäkyvyyteen ja selkeään vastuunjakoon. Digitalisaation edetessä algoritmien merkitys päätöksenteossa kasvaa. Julkishallinnon läpinäkyvyydelle ja luotettavuudelle on kriittistä, että algoritmit lähdekoodeineen ovat avoimia. Myös tekoälyjärjestelmien opetusdatan ja tulosten tulee mahdollisuuksien mukaan olla saatavilla tutkijoille ja kansalaisjärjestöille, jotta kansalaiset voivat arvioida, mihin heitä koskevat päätökset perustuvat.

Tavoitteet

    Uudistetaan hankintalainsäädäntöä, jotta se mahdollistaa palvelujen ja digitalisaation kehityshankkeiden uudelleentarkastelun ja muuttamisen hankkeen aikana sekä toimittajaloukkujen välttämisen. Nostetaan ihmislähtöisyys arviointikriteeriksi digitaalisten kehityshankkeiden hankinnoissa.
    Hyödynnetään automaattista päätöksentekoa ja vauhditetaan sääntöpohjaisen automaation, kuten veroehdotusten kaltaisten toiminnallisuuksien käyttöönottoa julkishallinnossa.
    Säädetään julkisessa päätöksenteossa käytettävien algoritmien, lähdekoodin ja datan avoimuudesta ja kuulumisesta julkisuuslain piiriin.

DIGITAA­LINEN TASA-ARVO JA YHDENVER­TAISUUS

Ohjaamme yhteiskunnan digitalisoitumista vähentämään eriarvoisuutta.

Parhaimmillaan digitalisoitumisen myötä työ, koulutus ja monenlainen vapaa-ajan toiminta tulee helpommin kaikkien saataville taustasta riippumatta. Digitalisaatio voi kiihdyttää yhteiskunnallisen eriarvoisuuden lisääntymistä, mikäli ei varmisteta, että kansalaisilla on yhdenvertaiset taidot ja mahdollisuudet sen hyödyntämiseen. Saavutettavuus ja selkeä yleiskieli digipalveluissa sekä fyysisten palvelujen säilyttäminen niitä tarvitseville ovat digiajan yhdenvertaisuutta.

Kirjastoja on kehitettävä digitaalisen tiedon ja kulttuurin peruspalveluna sekä turvallisina ja helposti saavutettavina digi- ja tietotukiympäristöinä. Immateriaalioikeuspolitiikan lähtökohtana tulee olla luovuuteen kannustaminen, teosten käytön edistäminen ja globaali oikeudenmukaisuus.

Välineet, taidot ja digituki kaikille

Kansalaisten digitaidot ja niiden tuki on perusedellytys sille, että digitaalisia palveluja voidaan hakea ja käyttää. Tuki digitaitojen oppimiselle sekä toimivat laitteet ja yhteydet ovat välttämättömiä, jotta digitalisaatio kohtelisi kaikkia yhdenvertaisesti. Digipalvelujen on oltava kuitenkin kaikkien saatavilla myös ilman oman digilaitteen tai verkkoyhteyden hankintaa. Politiikan keinoin on tasoitettava tietä niille, joita ei ole tähän asti riittävästi huomioitu digitaalisten palveluiden ja toimintatapojen suunnittelussa.

Tavoitteet:

    Turvataan kuntien rahoitus perus- ja toisella asteella opiskelevien maksuttomiin digilaitteisiin.
    Järjestetään eri tasoista opastusta ja tukea digitalisaation hyödyntämiseen eri väestöryhmille.
    Määritellään kirjastojen, oppilaitosten ja koulujen tehtäviin digitalisaation hyödyntämisen tuki ja osoitetaan tälle riittävät resurssit.

Digitaalisten palvelujen saavutettavuus

Digitaalinen saavutettavuus tulee rinnastaa fyysiseen esteettömyyteen asioinnissa, palveluissa ja yhteiskunnan toiminnoissa. Keskeisten yksityisten ja erityisesti julkisten digipalvelujen saavutettavuutta ja ymmärrettävyyttä on parannettava. Palvelujen vaihteleva taso tai kansalaisten puutteelliset digitaidot eivät saa estää ketään osallistumasta demokraattiseen päätöksentekoon ja yhteiskunnan kehittämiseen. Saavutettavuusdirektiivi ja sitä seuraava kansallinen lainsäädäntö määrittelevät vähimmäistason. Saavutettavuuden toteutumista tulee myös valvoa aktiivisesti ja laiminlyönneistä sanktioida. Julkisen sektorin automaatio mahdollistaa rutiinityön ulkoistamisen koneelle. Säästyneitä resursseja tulee kohdentaa henkilökohtaisiin palveluihin niitä tarvitseville, palvelujen kehittämiseen sekä kansalaisten kohtaamiseen ja heidän yksilöllisten tarpeidensa ymmärtämiseen.

Tavoitteet:

    Sanktioidaan lainsäädännössä saavutettavuuden laiminlyönnit ja sisällytetään saavutettavuuden valvominen asianmukaisen viranomaisen tehtäviin.
    Turvataan riittävä rahoitus saavutettavuuden tutkimukselle, valvonnalle, ylläpidolle ja kehittämiselle.
    Osoitetaan rahoitusta positiivisen erityiskohtelun periaatteella fyysisiin ja henkilökohtaisiin palveluihin niitä tarvitseville.

Digitaalisen kulttuurin ja sivistyksen edellytykset kuntoon

Kirjastojen, arkistojen ja museoiden toimintaedellytykset on turvattava yhteistä kulttuuria ylläpitävinä, jakavina ja säilyttävinä tieto- ja muistiorganisaatioina myös digitaalisessa ympäristössä. Globalisoituvassa mediaympäristössä on erityisen tärkeää ylläpitää ja parantaa kotimaisen tiedon ja kulttuurin tuotantoa ja saatavuutta kaikille asuinpaikasta ja tulotasosta riippumatta.

Tekijänoikeuksiin tarvitaan sekä Suomessa että EU-tasolla reilun käytön sääntelyä kattamaan käyttäjien luoman sisällön ja teosten osittaisen käytön osana kulttuurikritiikkiä tai yhteiskunnallista keskustelua. Luovien alojen edut turvataan parhaiten laillisia palveluja kehittämällä ja niistä luovan työn tekijöille kertyviä tulovirtoja vahvistamalla. Kuluttajaystävällisten ja laillisten verkkopalvelujen kehitys on vähentänyt verkkopiratismia.

Tavoitteet:

    Osoitetaan kunnissa tarvittava rahoitus kirjastojen digisiirtymän toteuttamiseen, jotta sähköisten aineistojen määrä kasvaa huomattavasti.
    Kehitetään tekijänoikeuslainsäädäntöä, jotta tekijät saavat e-lainoista vähintään saman korvauksen kuin fyysisistä lainoista, ja jotta e-lainojen keinotekoisista lainausmäärärajoituksista päästään eroon.
    Luodaan selkeät oikeudelliset puitteet käyttäjien luomalle sisällölle laajentamalla tekijänoikeuden rajoituksia. Samalla tulee helpottaa teosten käyttölupien hankkimista ja käyttökorvausten maksamista.
    Luodaan lainsäädäntö sosiaalisessa mediassa toimivien esiintyjien ja luovan työn tekijöiden ja muiden yhteisöjen ansaintamalleille, kuten sisältömarkkinoinnille sekä rahankeräykselle suoratoiston yhteydessä.
    Piratisminvastaisia toimia ei tule ensisijaisesti kohdistaa yksityishenkilöihin, jotka eivät toimi ansaintatarkoituksessa. Piratismista epäiltyjen yhteystietoja luovutetaan oikeudenhaltijoille vain merkittävissä tapauksissa.

TURVALLINEN DIGITAA­LINEN ELÄMÄ

Kehitämme turvallisia digitaalisia toimintaympäristöjä sekä parannamme kyberturvallisuutta ja digitaalista huoltovarmuutta demokratian vahvistamiseksi.

Luottamus viranomaisiin ja toimiva hyvinvointiyhteiskunta ovat kivijalka Suomen sisäiselle turvallisuudelle ja ne tulee säilyttää myös digitaalisessa maailmassa. Digitaalinen elämä ei kuitenkaan rajoitu kansallisvaltioihin. Elämme keskellä kansainvälistä verkkorikollisuutta, informaatiosotaa ja hybridivaikuttamista, joilta suojautuminen on tärkeää.

Digitaalinen turvallisuus on fyysisen turvallisuuden tavoin perusoikeus. Se tarkoittaa, että digitaaliseen toimintaympäristöön voidaan luottaa. Sekä koetun että todellisen turvallisuuden on digitaalisessa ympäristössä oltava yhtä hyvä tai parempi kuin fyysisessä ympäristössä.

Ihmisiä ja yhteisöjä tulee suojata uhkauksilta, painostukselta, väkivallalta ja muulta rikollisuudelta verkossa ja verkon ulkopuolella. Huomioidaan erityisen haavoittavassa asemassa olevat ryhmät kuten lapset, nuoret ja vähemmistöt ja turvataan heidän mahdollisuutensa olla turvassa myös digitaalisessa mediassa. Kun digitaalisuus nyt ja tulevaisuudessa on läsnä lähes kaikessa toiminnassa, myös kyberturvallisuus on keskeinen edellytys toimivalle ja luotettavalle yhteiskunnalle. Terrorismia ja muuta verkkoa hyödyntävää rikollisuutta torjuttaessa käytettävien keinojen on oltava oikeasuhtaisia.

Kaikkea toimivan digitaalisen ympäristön normistoa ei voi määritellä lailla. Yleisten tapojen ja periaatteiden on oltava yhteismitallisia niin fyysisesti kuin verkossakin. Uusissa ja muuttuvissa tilanteissa, joihin ei vielä ole tarkkoja muodollisia sääntöjä, tulisi ihmisten ja organisaatioiden nojautua yleiseen kohtuullisuuden harkintaan sekä kehittää eräänlaista digitaalisen ympäristön yleisiä toiminnan normeja.

Puututaan digitaaliseen häirintään ja vainoon

Verkossa tapahtuva häirintä, vihapuhe, uhkailu ja maalittaminen ovat sananvapauden nimissä tapahtuvaa oikeuksien väärinkäyttöä, jolla pyritään vaientamaan ihmisiä. Vaientaminen sulkee eri näkökulmia julkisen keskustelun ulkopuolelle ja siten uhkaa yhteiskuntarauhaa, oikeusvaltion toimintaa ja avointa keskustelua.

Digitaaliseen häirintään ja vainoon on mahdollista puuttua teknologian avulla ja yhteiskunnallisilla toimilla. Ensisijaista on puuttua verkossa tapahtuvien lieveilmiöiden juurisyihin ja ennaltaehkäistä verkkohäirinnän syntymistä. Verkossa tapahtuva häirintä kohdistuu usein sukupuolittuneesti ja vähemmistöihin sekä tiettyihin ammattiryhmiin. Nykyinen lainsäädäntö tarjoaa jo runsaasti keinoja puuttua verkkohäirintään. Näitä välineitä ei kuitenkaan käytetä riittävän tehokkaasti joko viranomaisten asenteista tai resursseista johtuvista syistä.

Tavoitteet:

    Ennaltaehkäistään digitaalista häirintää tuomalla verkkohäirinnän ehkäisy, torjuminen ja jälkihoito tunnetuksi osana opetussuunnitelmia, terveydenhuoltoa ja erilaisten yhteisöjen toimintaa.
    Edellytetään sosiaalisen median algoritmisen vihapuheen- ja sisällöntunnistamisen sekä moderointikäytäntöjen avoimuutta ja läpinäkyvyyttä.
    Määritellään kansainvälisellä tasolla alustojen vastuut ja velvollisuudet koskien alustoilla tapahtuvaa häirintää ja siihen puuttumista.
    Luodaan viranomaisille selkeät ja yhdenmukaiset toimintaohjeet digitaalisen häirinnän ehkäisemiseksi voimassa olevan lainsäädännön puitteissa. Viranomaisilla tulee olla riittävät resurssit sekä osaamista tunnistaa verkkohäirintä ja sen sukupuolittuneisuus sekä tietoa häirintäkokemusten seurauksista.
    Tehdään digitaalisessa ympäristössä tapahtuva uhkaaminen vakavalla rikoksella virallisen syytteen alaiseksi rikokseksi.
    Tuodaan lainsäädäntöön joukkoistetut rikokset, esimerkiksi ”osallistuminen joukkovainoamiseen”. Joukkoistettujen rikosten on oltava kaikissa tapauksissa virallisen syytteen alaisia.
    Puretaan kapeita sukupuolinormeja, jotta nuorten naisten ja vähemmistöjen täysi osallistuminen digitaalisissa tiloissa mahdollistuu.

Kyberturvallisuus on toimivan yhteiskunnan edellytys

Yhteiskunnalle kriittisiä palveluja tuottavien organisaatioiden varautuminen kyberhyökkäyksiin ja luonnonkatastrofeihin on usein puutteellista. Kyberturvallisuuden tulee olla sisäänrakennettuna kaikilla yhteiskunnan kriittisillä toimialoilla.

Kyberturvallisuutta voidaan ajatella myös digitaalisen huoltovarmuuden näkökulmasta. Mitä tapahtuu, jos kriittisen järjestelmän palveluntarjoaja yllättäen lopettaa palvelun? Pilvipalvelujen, tekoälyn, kvanttitietokoneiden ja robotiikan osalta EU:n on edistettävä eurooppalaisten yritysten kehitystä ja toimintaedellytyksiä. On panostettava osaamiseen ja tuotekehitykseen sekä taattava tasapuoliset toimintaedellytykset sisämarkkinoilla toimivien eurooppalaisten ja ulkomaisten yritysten välillä.

Tietojärjestelmien lisäksi myös tietoaineistojen tulee olla kunnossa. Koronapandemia on osoittanut esimerkiksi tarpeen ajantasaiselle tiedolle suojatarvikkeiden riittävyydestä ja luettelolle yhteiskunnalle kriittisistä ammateista.

Tavoitteet:

    Vahvistetaan Kyberturvallisuuskeskuksen valtuuksia puuttua kyberturvallisuutta vaarantaviin toimiin ja ilmiöihin.
    Lisätään eri toimialoilla kyberturvallisuuden ja tietosuojan viranomaisvalvonnan resursseja, jotta syntyy kokoava johtajuus, yhteinen tilannekuva ja analyysikyky. Keskitytään ennakoivaan valvontaan ja testaamiseen.
    Kehitetään julkishallinnon ja yksityisten toimijoiden yhteistyötä niin, että kaikki kriittiset tahot varautuvat paremmin kyberuhkien torjuntaan ja osaavat toimia myös yhdessä.
    Kehitetään Euroopan unionin laajuista digitaalista huoltovarmuutta.
    Vähennetään EU-maiden riippuvuutta muualla tuotetuista ohjelmistoista, palveluista ja laitteistoista tukemalla eurooppalaisten yritysten kehitystä ja toimintaedellytyksiä.
    Määritellään tiedollisen huoltovarmuuden vastuutahot, jotta mahdollisessa kriisitilanteessa on käytettävissä täsmälliset luettelot kriittisistä tietoaineistoista ja että niiden tiedot ovat ajan tasalla.

Verkkorikollisuutta torjutaan oikeasuhtaisin keinoin

Terrorismin ja muun verkkoa hyödyntävän rikollisuuden torjuntaa ei tule tehdä yksityisyydensuojan tai sananvapauden kustannuksella. Viranomaisten mahdollisuutta ohittaa salaus ja lukea viestejä viestintäsovelluksissa tulee vastustaa. Rikoksentorjunnan keinona salausteknologioiden heikentäminen ei ole oikeasuhtainen, koska se heikentäisi kaikkien tietoturvaa ja luottamuksellisen tiedon suojaa samalla, kun rikollinen toiminta voisi helposti siirtyä viranomaisvalvonnan ulkopuolisille alustoille. Rikolliset ja vihamieliset valtiot voisivat hyödyntää viranomaisille tarkoitettuja salauksen takaportteja. Kansainvälisiä alustoja koskiessaan käytäntö voisi olla myös kohtalokas esimerkiksi journalistien ja toisinajattelijoiden turvallisuudelle monissa maissa.

EU-tasolla on esitetty palveluntarjoajille velvoitteita poistaa terroristista sisältöä nopealla varoitusajalla. Tällaiset poistovaatimukset sisältävät suuria väärinkäytösriskejä erityisesti oikeusvaltioperiaatteita rikkovissa maissa. Poistovelvoitteiden käytössä tulee noudattaa läpinäkyviä toimintatapoja ja taata osallisten oikeusturva esimerkiksi tarjoamalla mahdollisuus riitauttaa poistovaatimukset.

Pääsyn estäminen kokonaisille verkkosivustoille tulee rajata koskemaan vain tuomioistuimen rikoslain perusteella tapauskohtaisesti laittomaksi toteamia sisältöjä ja niihin liittyvää maksuliikennettä.

Tavoitteet:

    Suomen ei tule hyväksyä salausteknologioita heikentäviä ratkaisuja, kuten esimerkiksi viranomaiskäyttöön tarkoitettuja takaportteja.
    Varmistetaan, että EU kantaa globaalia vastuuta tietoturvallisten viestintäkanavien ylläpitämisestä.
    Torjutaan palveluntarjoajiin kohdistuvat yleisluontoiset valvontavelvollisuudet. Tiedustelutoiminnassa viestiliikenteen valvonta pidetään tuomioistuimen päätöksillä tarkkaan kohdistettuna.
    Varmistetaan oikeusturvan toteutuminen laittomien verkkosisältöjen torjunnassa. Kokonaisten sivustojen estämistä ei tule käyttää ensisijaisena keinona.
    Suhtaudutaan pidättyvästi maksuliikenteen rajoittamiseen valtion taholta muun kuin selvästi rikollisen toiminnan kohdalla.

LAADUKKAAN ETÄTEKE­MISEN EDELLÄKÄVIJÄ

Haluamme, että laadukas etänä tekeminen on kaikille mahdollista niin työssä, opinnoissa, kansalaistoiminnassa kuin vapaa-ajallakin.

Digitalisoituvassa maailmassa voimme toteuttaa toimivat etätyöolosuhteet ja muut elämän eri osa-alueisiin liittyvät etätekemisen muodot. Etätekeminen ei ole kuitenkaan itseisarvo, vaan se tulee nähdä kansalaisten mahdollisuuksia laajentavana keinona tehdä työtä, kouluttautua, asioida, osallistua kansalaistoimintaan ja harrastaa itselleen parhaiten sopivalla tavalla paikasta riippumatta. Koronapandemia toi näkyväksi etäopiskelun ja etätyöskentelyn mahdollisuudet ja ongelmat. Etätekeminen vähentää matkustamisen päästöjä sekä helpottaa työvoiman liikkuvuutta kotimaassa ja kansainvälisesti, samalla kun se on lisännyt yksinäisyyden tunnetta ja työn kuormitusta.

Hyvän elämän edellytykset koko maassa voidaan turvata etätyöllä ja -opiskelulla sekä tarjoamalla digitaaliset julkiset palvelut helposti myös haja-asutusalueille. Pitämällä Suomen digitaalinen infrastruktuuri toimivana voimme mahdollistaa järjestötoiminnan ja opiskelun kaikkialla sekä tehdä Suomesta houkuttelevan etämaahanmuuttoalueen esimerkiksi kansainvälisten yritysten työntekijöille.

Etätekemiseen kannustava aluepolitiikka

Digitalisaatio on jollain tapaa osa lähes kaikkea työtä. Huonot verkkoyhteydet eivät saa rajoittaa etätekemisen mahdollisuuksia. Laajakaistayhteyksien saatavuudessa on Suomessa edelleen puutteita etenkin harvaan asutuilla alueilla. Mobiiliverkkojen toimivuus ei ole kaikkialla tyydyttävä, jolloin ihmiset eivät kykene käyttämään luotettavaa internet-yhteyttä vaativia sähköisiä palveluja. Lakisääteinen laajakaistayhteyden yleispalveluvelvoite määrää teleoperaattorit tarjoamaan jokaiseen asuinkiinteistöön tai yrityksen toimitilaan vähintään 2 Mbit/s:n kohtuuhintaisen tietoliikenneyhteyden. Nykyisille sähköisille palveluille yhteys on kuitenkin liian hidas, joten yleispalveluvelvoitteen nopeusrajaa tulee asteittain nostaa merkittävästi.

Lisäksi tärkeää on parantaa nopeampien valokuituyhteyksien saatavuutta. Asukkaiden ja yritysten lisäksi mobiiliverkkojen tukiasemat hyötyisivät valokuituyhteydestä ja kuituyhteyksien rakentaminen edesauttaisi myös mobiiliverkoissa toimivan yleispalveluvelvoitteen mukaisen minimilaajakaistan kapasiteetin kasvattamista. On löydettävä toimintamalleja, jotka innostavat sekä asukkaat, kunnat, valtion että teleoperaattorit investoimaan maanlaajuisesti yhteyksien parantamiseen.

Tavoitteet:

    Nostetaan lakisääteinen laajakaistan yleispalveluvelvoite asteittain kohti 100 Mbit/s-nopeutta.
    Jatketaan ja laajennetaan laajakaistarakentamisen tukiohjelmia, sekä tuetaan kustannustehokasta laajakaistarakentamista esimerkiksi sähköverkon rakentamisen ja tiehankkeiden yhteydessä.
    Luodaan puitteet paikkariippumattomalle työnteolle koko julkishallinnossa mm. rakentamalla koko maan kattava yhteisten työpisteiden verkosto.

Digitaaliset oikeudet työelämässä ja opiskelussa

Työelämän digitalisoituessa tulee työntekijöistä huolehtia digitalisaation ja etätyöskentelyn muutosten mukaisesti. Työtehtäviä tulee voida hoitaa mahdollisimman laajasti etätyönä. Työntekijöille on taattava oikeus saada ohjausta ja tukea myös etäolosuhteissa.

Työnantajan velvollisuuksien tulee säilyä myös etätöissä, muun muassa ergonomian ja työnohjauksen tarjoamisessa. Etätyö vaatii molemminpuolista luottamusta, mitä selkeyttää asianmukainen työsopimus. Työntekijällä on oltava selkeät velvoitteet, mutta myös oikeudet esimerkiksi sen suhteen, milloin hänen ei tarvitse olla tavoitettavissa.

Perusopetuksen järjestäminen on tiukasti laissa säädetty ja lähtökohtaisesti lähiopetusta. Koronapandemian aikana etäopetus mahdollistettiin tilapäisesti. Saaduista kokemuksista on syytä jalostaa parhaat käytänteet pysyviksi myös lainsäädännön tasolla. Etä- ja lähiopetusta yhdistävä hybridioppiminen luo oppijoille valmiudet itsensä kehittämiseen etäopetuksen ja verkkokurssien avulla yksin ja ryhmissä. Hybridioppimisen edellytykset luo laadukas opetus, jota antavat etäpedagogiset valmiudet omaavat opettajat. Etä- ja hybridioppimisen lähtökohtana tulee aina olla oppimisen hyödyt ja arjen sujuvuus, kuten lasten koulumatkojen pituus, eivät mahdolliset taloudelliset säästöt.

Tavoitteet:

    Velvoitetaan työnantajat sallimaan paikkariippumaton työskentely ja etätyö aina kun se on mahdollista ja tarkoituksenmukaista.
    Turvataan lainssäädännöllä kaikille samat oikeudet ja edellytykset etä- ja hybridioppimiseen, myös normaalioloissa, jotta oppijat eivät joudu asuinpaikasta tai muusta tekijästä johtuen eriarvoiseen asemaan.
    Tuetaan opettajien mahdollisuuksia ja valmiuksia laadukkaan etäopetuksen tarjoamiseen.
    Parannetaan mahdollisuuksia tehdä toisen asteen opintoja etänä muualle hyödyntäen oman kunnan tarjoamia opiskelutiloja.

Digitaalinen kansalaisyhteiskunta

Kansalaisyhteiskunnan tärkeä rooli on turvattava myös digitalisoituvassa maailmassa. Suomessa etäosallistumisen tietyissä rajoissa mahdollistava yhdistyslaki on monessa mielessä edistyksellinen. Yhdistyslakia tulee edelleen kehittää niin, että se sallii kokonaan digitaaliset yhdistykset ja yhdistysten perustamisprosessin ja yhdistyksen sisäisen päätöksenteon etänä. Yhdistysten rekisteröinti, tietojen muuttaminen ja ilmoitukset sekä jäsenäänestykset tulee voida tehdä kokonaan digitaalisesti. Kun tämä uudistus tehdään kotimaisia yhdistyksiä varten, samalla kannattaa tähdätä myös houkuttelevaksi kotipaikaksi kansainvälisille järjestöille.

Suomen jäykkä rahankeräyslaki on kansalaistoiminnan este. Rahankeräyslakia tulee muuttaa niin, että se sallii monipuoliset mahdollisuudet myös pienimuotoisen yhdistystoiminnan ja sellaisen verkostomaisen kansalaistoiminnan rahoittamiseen, jolla ei ole taustalla yhdistystä. Lupaprosessin sijaan valvonnan painopistettä tulee siirtää kevyehkön ennakkoilmoittautumisen jälkeen tapahtuvaan toiminnan aikaiseen ja jälkivalvontaan.

Tavoitteet:

    Parannetaan kansalaisyhteiskunnan etätoiminnan edellytyksiä tarjoamalla selkeät ja erilaisilla alustoilla toimivat ohjeet sähköiseen päätöksentekoon, sekä rahoittamalla kansalaisjärjestöjen etäkokouksia ja etäosallistumista sekä digitaalisia varainkeruumahdollisuuksia edistäviä hankkeita.
    Tarjotaan julkisena palveluna yhdistyksille ja muuhun ei-kaupalliseen toimintaan etä-äänestämisen ja sähköisen allekirjoittamisen järjestelmät.
    Sallitaan yhdistyslaissa kokonaan digitaaliset yhdistykset ja niille sähköinen päätöksenteko sekä poistetaan hallituksen jäsenten asuinpaikan rajoitukset ja mahdollistetaan yhdistyksen rekisteröinti englanninkielisillä säännöillä.

Luotettavat vaalit

Vaalit ovat yhteiskunnan kriittistä infrastruktuuria, ja niiden turvallisuus on taattava. Monenlaisten luotettavuuteen, läpinäkyvyyteen ja vaalisalaisuuteen liittyvien ongelmien vuoksi nettiäänestys ei sovi valtakunnallisiin vaaleihin pääasialliseksi äänestystavaksi. Se on vaihtoehto korkeintaan rajattuihin tilanteisiin, ja joidenkin erityisryhmien äänestämiseen. Nettiäänestystä tarvitaan vain tilanteissa, joissa äänioikeutta ei voida toteuttaa esimerkiksi postitse tai avustajien avulla. Nettiäänestys voisi kokeiluluontoisesti sopia myös kunnallisiin neuvoa-antaviin kansanäänestyksiin.

Tavoitteet:

    Eduskunta-, kunta- europarlamentti- ja presidetinvaaleissa ja valtakunnallisissa kansanäänestyksissä ei oteta käyttöön nettiäänestystä. Sitä voidaan kokeilla neuvoa-antavissa kunnallisissa kansanäänestyksissä.
    Valmistellaan kunnallisten luottamuselinten ja harkitusti myös eduskunnan toimintaan luotettavia etäosallistumisen menettelyjä.
    Ratkaistaan ennakoivasti etäosallistumiseen liittyvien väärinkäytösepäilyjen ja teknisten ongelmien käsittely.

DIGITAA­LINEN IDENTITEETTI JA OMADATA

Rakennamme Suomeen maailman edistyneimmän digitaalisen infrastruktuurin, jonka keskiössä ovat ihmislähtöiset digitaalisen identiteetin ja tunnistamisen ratkaisut sekä oikeus omaan tietoon.

Yleiskäyttöinen digitaalinen infrastruktuuri, joka toimii julkisella ja yksityisellä puolella, on yhteiskunnan perusrakenne, kuten sähkö-, vesi- ja viemäriverkot tai liikenneväylät. Toimivat palvelut vaativat toimivan fyysisen ja digitaalisen infrastruktuurin. Digitaalisen infrastruktuurin ytimessä ovat digitaaliset identiteetit, yksilöivät tunnisteet ja sähköinen tunnistaminen, jotka yhdessä laadukkaiden perusrekisterien kanssa antavat hyvät edellytykset digitalisoida prosesseja niin julkishallinnossa kuin yrityksissäkin.

Digitaalinen identiteetti on palvelussa oleva joukko käyttäjää kuvaavia tietoja, ikään kuin digiversio todellisesta käyttäjästä ja tämän toiminnasta. Yksilöivä tunniste on avain, mihin muita käyttäjän identiteettitietoja voidaan sitoa. Sähköisessä tunnistamisessa käyttäjä osoittaa olevansa palvelussa olevan digitaalisen identiteetin haltija, eli digiversio ja todellinen käyttäjä yhdistetään toisiinsa.

Toimivan sähköisen tunnistamisen ja hyvin tehty henkilötunnuksen uudistus luovat edellytykset turvalliselle ja joustavalle tiedon käsittelylle. Näiden lisäksi tulee kehittää henkilödatan hallintaa omadata-periaatteilla, niin että ihmiset voivat paremmin hallita omia tietojaan ja niiden käyttöä. Jokaisella tulee olla mahdollisuus esiintyä tietoverkoissa anonyymisti tai kuvitteellisella henkilöllisyydellä suojatakseen omaa yksityisyyttään ja ilmaisun vapauttaan.

Sähköinen tunnistaminen on merkittävä digitaalisen yhteiskunnan perusta

Sähköisen tunnistamisen kehittämiseltä on puuttunut vastaavien ministeriöiden ja virastojen, sekä pankkien, teleoperaattorien ja muiden sähköisen tunnistamisen kannalta keskeisten toimijoiden yhteinen visio. Suomessa ei ole yleiskäyttöistä tapaa digitaalisesti varmistaa henkilön tai yrityksen tietojen oikeellisuutta, ei mahdollisuutta valtuuttaa henkilöä edustamaan toista ihmistä tai organisaatiota, eikä organisaatioilla ole varmistettua sähköistä identiteettiä. Näiden puutteiden takia monet muuten helposti automatisoitavat prosessit ovat suurelta osin manuaalisia.

Sähköisen tunnistamisen tulee olla edullista palveluntarjoajille ja maksutonta käyttäjille. Tunnistamisvälineiden tulee olla saatavilla muista palveluista erillisinä kaikille, myös alaikäisille ja ulkomaalaisille. Tunnistautumisen tulee olla helppokäyttöistä ja perustoimintojen tulee olla mahdollisia samoilla välineillä niin julkisella kuin yksityiselläkin puolella. Tunnistautumisvälineiden tulee tukea vaihtoehtoja kevyestä vahvaan tunnistamiseen.

Puutteet digitaalisen identiteetin ratkaisuissa tulee korjata pikaisesti ja kohdistaa samalla katse moderneihin, niin sanottuihin itse hallittavan identiteetin (self sovereign identity) ratkaisuihin, joiden suuntaan eurooppalainen sääntely on menossa. Digitaalinen juuri-identiteetti julkisena hyödykkeenä mahdollistaisi markkinaehtoisten, eri tarpeisiin soveltuvien sähköisen tunnistamisen välineiden ja ratkaisujen kehittämisen. Valtio ei saa tehdä tunnistamismonopolia omiin palveluihinsa.

Henkilötunnuksen uudistaminen kannattaa tehdä niin, että nykymallisesta henkilötunnuksesta tulee lähtökohtaisesti salainen tieto, joka voidaan liittää uuteen anonyymiin henkilötunnisteeseen tarvittaessa. Nykyaikaisilla suunnitteluperiaatteilla toteutettu henkilötunniste on merkkijono, joka ei sisällä ikä- tai sukupuolitietoa henkilöstä.

Tavoitteet:

    Taataan, että ihmiset ja organisaatioiden edustajat voivat halutessaan tunnistautua samoilla tunnistautumisvälineillä sekä yksityisiin että julkisiin palveluihin.
    Tarjotaan passia tai henkilökorttia vastaava, moderneihin standardeihin pohjautuva digitaalinen juuri-identiteetti julkisena hyödykkeenä kaikille kansalaisille ja täällä pitkäaikaisesti oleskeleville, sekä rekisteröidyille yhteisöille.
    Kielletään henkilötunnuksen käyttö tunnistamistarkoituksessa viipymättä ja ohjataan sitä käyttävät tahot esimerkiksi vahvan tunnistamisen käyttäjiksi.
    Toteutetaan henkilötunnuksen kokonaisuudistus joustavasti luomalla anonyymien henkilötunnisteiden järjestelmä, jonka rinnalla nykymuotoinen henkilötunnus säilytetään siirtymäajan yli yhtenä tarvittaessa välitettävänä tietona.
    Helpotetaan organisaatioiden perustamisvaiheen sähköistä asiointia luomalla organisaatioille digitaalinen identiteetti jo ennen niiden rekisteröintiä.

Oikeus omaan tietoon

Tiedollinen itsemääräämisoikeus eli mahdollisuus hyödyntää itse omaa dataansa ja hallita sen keräämistä ja käyttöä on digitaalisen ajan ihmisoikeus. Vastaavalla tavalla, kuin ihmisillä on oikeuksia heitä koskevaan tietoon, tulee organisaatioilla olla oikeus ja mahdollisuus hallita omia tietojaan. Pienten yritysten tiedot voivat olla myös henkilöitä koskevia. Julkisuuslaissa säädettyjen tiedollisten oikeuksien on oltava voimassa myös digitaalisessa muodossa olevien tietojen osalta. Erityisesti julkishallinnon rekistereissä olevaa dataa tulee luovuttaa ihmisten tai organisaatioiden pyynnöstä heille itselleen tai heidän osoittamalleen taholle julkishallinnon peruspalveluna.

Nykyisen vahvan tunnistautumisen luottamusverkoston rinnalle tulee kehittää omadata-operaattoriverkosto. Verkoston avulla kansalaiset voisivat tunnistautumisen yhteydessä antaa asiointipalvelulle luvan hyödyntää hänen tietojaan suoraan muista rekistereistä (esim. ajolupa, pätevyystiedot, opiskelijastatus jne.) ja saada näin palvelukokemuksesta sujuvamman.

Tavoitteet:

    Otetaan käyttöön omadata viranomaispalveluissa sisällyttämällä oikeus omaan tietoon yleislainsäädännön tasolla esimerkiksi julkisuuslakiin ja tiedonhallintalakiin.
    Ajetaan EU-tasolla tietosuoja-asetuksen vahvistamista tietojen siirrettävyyden osalta siten, että omat tiedot ovat saatavissa rajapintojen kautta, koskien myös viranomaisten lakisääteisesti keräämiä henkilötietoja.
    Laajennetaan tiedollista itsemääräämisoikeutta, esimerkiksi ottamalla käyttöön oikeus pyytää omia terveystietoja poistettaviksi, kun tietoja ei enää tarvita hoidon vuoksi.
    Kehitetään vahvistetun datan omadata-operaattoriverkosto, jonka avulla ihmiset ja organisaatiot voivat välittää tietojaan eri palveluihin.

HYVINVOINTIA TERVEESTÄ ALUSTATA­LOU­DESTA

Haluamme kehittää alustataloutta avoimuuteen, oikeudenmukaisuuteen ja terveeseen kilpailuun ohjaavilla sääntelymekanismeilla. Alustoja tulee säännellä alustojen keinoilla ja yhteiskunnan ehdoin.

Muulle taloudelliselle ja sosiaaliselle toiminnalle infrastruktuurin tarjoavien alustayhtiöiden yhteiskunnallisia vaikutuksia on seurattava ja tarvittaessa niiden toimintaa on säänneltävä nykyistä selkeämmin ja yhteiskunnan kokonaisetu huomioiden. Sääntelyssä kaikkia digitaalisia alustoja ei kannata eikä voi asettaa samalle viivalle. Alustasääntelyä pohditaan työlainsäädännön, kilpailuoikeuden, tietosuojan ja verotuksen alueilla, ja niihin vaikuttavat samat juurisyyt: globaalisti skaalautuvien digitaalisten alustojen valta-aseman nopea kasvu ja paikkaan sitoutumattomuus, uudenlainen arvonluonti datan avulla sekä taipumus monopolisoituviin markkinoihin.

EU-sääntelyssä ja kansainvälisissä sopimuksissa Suomen tulee ennen kaikkea puolustaa ihmisten digitaalista itsemääräämisoikeutta sekä avointa kilpailuympäristöä, jossa kaikille palveluille on aitoja vaihtoehtoja. Digitaalisen suvereniteetin varjolla tapahtuvaa valtioiden välistä kauppa- ja valtapoliittista kilpavarustelua tulee välttää. Suomen tulee erityisesti nostaa esille ihmislähtöistä näkökulmaa ja linkittää datatalouden ymmärrystä eri alueiden kuten alustatyön, kilpailuoikeuden, tietosuojan ja verotuksen välillä.

Alustatalouteen tulee kehittää uudenlaisia datapohjaisia sääntelymekanismeja, joissa alustoja säännellään alustojen keinoilla, mutta yhteiskunnan ehdoin. Alustat hyödyntävät jatkuvasti kertyvää dataa ja algoritmeja ohjaamaan alustalla tapahtuvaa toimintaa omien tavoitteiden mukaisesti. Samaa datapohjaista lähestymistä voidaan hyödyntää myös yhteiskunnallisten tavoitteiden toteuttamiseen ja seurantaan mahdollistamalla viranomaisille pääsy sääntelyn kannalta keskeiseen dataan alustoilla.

Alustat ja työ

Alustatyöhön liittyvä keskeinen kysymys on alustojen ja niiden kautta työtä tekevien valtasuhteiden epätasapaino. Edelläkävijänä Suomen tulee toteuttaa alustojen kautta työtä tekeviä koskevat työelämän turvan parannukset ja mahdollistaa datapohjainen järjestäytyminen.

Itsensätyöllistäjien alivakuuttamista on pyrittävä vähentämään. Kokoluokaltaan merkittävät freelancereita työllistävät alustat tulee velvoittaa kytkeytymään suoraan tulorekisteriin ja tarjoamaan rajapintojen kautta tiedot, joiden avulla vakuutus- ja sosiaaliturvamaksujen sekä verojen maksaminen voidaan automatisoida välitettyjen työkeikkojen mukaisesti. Alustalla toimiva yrittäjä tulee voida joko maksaa velvoitteensa suoraan alustan kautta tai ohjata data johonkin muuhun palveluun kirjanpidon ja maksujen hoitamiseksi.

Alustoihin kohdistuvien vaatimusten on oltavia yhdenmukaisia alustayhtiön kotimaasta riippumatta. Suomen edelläkävijyyden tulee olla osa EU-sääntelyn kehitystä digitaalisilla yhteismarkkinoilla, ei paikalliseksi jäävä kilpailuasetelmia haittaava erityspiirre.

Tavoitteet:

    Taataan yrittäjänä alustatyötä tekeville laillinen järjestäytymisoikeus sekä edellytetään, että alustat avaavat työntekijöille ja heitä edustaville tahoille rajapintojen kautta (ns. worker API) pääsyn kaikkeen heitä koskevaan dataan.
    Mahdollistetaan alustan kautta työtä tekevän sosiaaliturvamaksujen tilittäminen siten, että alustayritys voi tilittää ne suoraan palkkionmaksun yhteydessä.
    Varmistetaan tarpeellisten tietojen saaminen rajapintojen kautta automaattisesti alustalta viranomaisten ja eläke- ja vakuutusyhtiöiden käyttöön, riippumatta toimiiko alustaa käyttävä tekijä yrityksen, toiminimen tai itseään työllistävän työntekijän roolissa.
    Velvoitetaan alustat sopimusmallien läpinäkyvyyteen ja selkeyteen, jotta alustatyön osapuolilla on yhtäläinen ymmärrys toimeksiantoon liittyvästä velvoitteista ja oikeuksista. Säilytetään sopimusvapaus, esimerkiksi neuvottelumahdollisuus palkkioiden suuruudesta, työajoista ja erilaisista muista ehdoista.

Alustat, kilpailu ja kuluttajansuoja

Alustoja voidaan säädellä sekä kilpailuoikeudellisesta että kuluttajien oikeuksien näkökulmasta. Kilpailua voidaan lisätä velvoittamalla alustapalvelut noudattamaan yhteentoimivuutta, kuten pankkialalla on EU:ssa jo tehty. Yhteentoimivuussäännösten pitää mahdollistaa kilpailevien ja täydentävien palvelujen rakentamisen alustojen päälle, alustan helpon vaihtamisen ja useiden alustojen samanaikaisen käyttämisen. Kuluttajien oikeuksia vahvistetaan avoimuus- ja läpinäkyvyysvaatimuksilla. Säännösten on oltava riittävän tiukkoja, jotta ne aidosti muuttavat alustojen toimintatapoja. Alustasääntelyn osana ei kuitenkaan pidä ottaa käyttöön massavalvonnaksi katsottavia tietoliikenteen valvontavelvollisuuksia.

Tavoitteet:

    Edellytetään markkina-asemaltaan merkittäviltä alustoilta keskinäistä yhteentoimivuutta.
    Luodaan kuluttajien oikeuksia vahvistavat avoimuus- ja läpinäkyvyyssäännökset alustoille.

Reaaliaikainen talous ja sosiaaliturvan uudistaminen

Alustatalous ja työelämän murros haastavat kehittämään sosiaaliturvajärjestelmää joustavammaksi. Mahdollisimman reaaliaikainen ja automaattinen palkkojen, maksujen, verojen ja tukien yhteensovittaminen tukisi sosiaaliturvan käytännön toteutusta. Vihreät on perustulopuolue, jonka mallissa perustulo maksettaisiin automaattisesti ilman byrokratiaa. Perustulo tulee ymmärtää paitsi sosiaaliturvan modernisointina, myös digitalisaatiota hyödyntävänä harppauksena kohti reaaliaikaista talousjärjestelmää. Myös palkanmaksun velvoitteita voidaan merkittävästi helpottaa verotilimallilla. Työnantaja maksaa bruttopalkan kansalaisen verotilille, siitä lasketaan automaattisesti verot, eläkemaksut ja muut sivukulut, ja loput siirretään välittömästi palkansaajan omalle tilille.

Avoimen verotustiedon ja reaaliaikaisen tulorekisterin avulla voidaan tarvittaessa nopeasti reagoida taloutta elvyttämällä tai kiristämällä. Reaaliaikainen tieto maksetuista veroista kertoo myös ihmisten kansantaloudellisesta aktiivisuudesta ja sitä voidaan käyttää tietopohjaiseen päätöksentekoon, kunhan yksityisyyden suojasta huolehditaan. Esimerkiksi automaattisesti tilitettävän kotitalousvähennyksen toteumaa voitaisiin analysoida reaaliajassa ja muutoksia sääntöihin voitaisiin tarvittaessa tehdä nopeastikin. Yritykset ja muut organisaatiot voivat hyödyntää reaaliaikaista sähköistä taloustietoa oman toimintansa tehostamiseen ja keventämään hallinnollista taakkaa. Digitaalinen ja automatisoitu alv-raportointi ja verotusmenettely helpottavat veronmaksua ja harmaan talouden torjuntaa.

Tavoitteet:

    Kehitetään tulorekisteriä ja digitaalista veroinfrastruktuuria kaikki tulomuodot yhteentuovaksi reaaliaikaiseksi alustaksi, joka mahdollistaa sosiaaliturvan modernisoinnin käytännössä.
    Automatisoidaan kansalaisten verotilillä palkanmaksuun liittyvien velvoitteiden hoitaminen vastaavalla tavalla kuin yritysten verotilillä on helpotettu yritysten verojen maksua.
    Velvoitetaan kaikessa kaupankäynnissä sähköisen laskutusmahdollisuuden ja e-kuitin tarjoamiseen asiakkaan niin halutessa sekä siirrytään automaattiseen ja reaaliaikaiseen arvonlisäverotukseen. Toteutetaan muutokset kohtuullisella siirtymäajalla ja riittävien tukitoimien kanssa siten, etteivät ne kohtuuttomasti rasita yrityksiä.
    Selvitetään tukien ja verovähennysten reaaliaikaisen ja automatisoidun maksatuksen mahdollisuuksia tapauksissa, joissa päätökset voidaan toteuttaa sääntöpohjaisesti rekisteritietojen perusteella.

EETTISESTI KESTÄVÄ TEKOÄLY JA ROBOTIIKKA

Haluamme tekoälyn avulla ratkoa sosiaalisesti ja ekologisesti kestävän yhteiskunnan kannalta merkityksellisiä haasteita.

Tekoälyyn, robotiikkaan ja automaatioon liittyy suuria mahdollisuuksia. Samalla näihin teknologioihin liittyy merkittäviä vallankäytön ja eettisen toiminnan kysymyksiä, joihin tarvitaan vastauksia ennen kuin koko yhteiskunta toimii tekoälyjen ja robottien varassa.

Tekoälyjärjestelmät tulee suunnitella täydentämään ja vahvistamaan ihmisten kognitiivisia, sosiaalisia, kulttuurisia ja luovia taitoja sekä noudattamaan ihmislähtöisyyden periaatteita. Samalla kun automaatiota otetaan avuksi yhteiskunnan polttavien ongelmien ratkomiseen, on turvattava yksilönvapaudet ja yksityisyys sekä varmistettava, että tekoälyn käytöllä kokonaisuudessaan on myös ympäristön kannalta myönteinen vaikutus. Muutosta tulee ohjata siten, että se on reilu kaikille osapuolille ja sen hyödyt kohdistuvat laajasti yhteiskuntaan. Tekoälyn ja robotiikan kehittämisessä ja vaikutusten arvioinnissa pitää huomioida väestön moninaisuus esimerkiksi sukupuolen, kielen, etnisyyden ja kehon suhteen.

Tekoälyn ja robotiikan kehittämisen edellytyksistä on huolehdittava
Suomessa ja Euroopassa tulee tukea tekoälyä kehittävän ja hyödyntävän ekosysteemin muodostumista ja mahdollistaa reilu kilpailu. Tämä tarkoittaa muun muassa tutkimus- ja kehittämisrahoitusta, alan koulutuksen lisäämistä sekä järkevää sääntelyä jolla estetään datamonopolien syntymistä. On syytä varmistaa, ettei sääntely itsessään vahvista entuudestaan vahvoja yrityksiä, kuten teknologiajättejä, joilla on pieniä toimijoita enemmän voimavaroja mukautua sääntelyyn.

Tavoitteet:

    Ohjataan tutkimus- ja kehittämisrahoitusta tekoälyn ja robotiikan kehittämiseen.
    Edistetään laadukkaiden yhteiskäyttöisten tietovarantojen tuottamista, avaamista ja ylläpitoa.
    Edistetään lainsäädännön ja innovaatiopolitiikan keinoin toimivaa kilpailua sekä ehkäistään erityisesti suljettujen datamonopolien syntymistä.

Erilaiset riskit eri tasoisella automaatiolla

Kaikkea automaatiota ja tekoälyä ei voi niputtaa yhteen. Sääntelyä kehitettäessä on tärkeää huomioida järjestelmien autonomian aste. Lisäksi on huomioitava, ovatko järjestelmät ennalta määriteltyjä, niin sanottuja sääntöpohjaisia järjestelmiä, vai koneoppimiseen pohjautuvia järjestelmiä, jotka voivat käytön ja uuden datan myötä automaattisesti muuttaa toimintamallejaan.

Suurimpia riski- ja epävarmuustekijöitä liittyy järjestelmiin, jotka oppivat automaattisesti ja toimivat itsenäisesti ilman ihmistä. Riskien suuruuteen vaikuttaa myös se, mihin tarkoitukseen automaatiota käytetään. Sääntelyn tulee olla sitä kireämpää, mitä suurempia vaikutuksia järjestelmällä on esimerkiksi ihmisten ja yhteisöjen perusoikeuksiin, ihmisten terveyteen sekä ympäristön tilaan. Korkean vaikuttavuuden käyttökohteissa tekoälyjärjestelmät eivät saa tehdä päätöksiä kokonaan automatisoidusti. Järjestelmien opettamiseen ja toiminnan varmistamiseen käytettävän tietopohjan pitää pysyä luotettavana, vapaana vinouttavista asenteista ja eettisesti kestävänä.

Tavoitteet:

    Perustetaan tekoälysääntely riskipohjaisuuteen. Suomi on omalla esimerkillään aktiivisesti mukana EU-tasoisen riskipohjaisen tekoälysääntelyn kehittämisessä.
    Luodaan ja ylläpidetään korkeimman riskiluokan päätösalgoritmeista rekisteri, jossa avataan, miten tekoälyjärjestelmä toimii, mitä tietoa se käyttää päättelyyn, kuka järjestelmän on kehittänyt ja kuka sitä tai sitä kouluttavaa opetusaineistoa ylläpitää.
    Käynnistetään valmistelutyö, jonka tuloksena voidaan ennakoivasti ottaa kantaa koneoppivien järjestelmien hyödyntämiseen julkishallinnon päätöksenteossa.

Syrjimättömyys ja oikeusturva automaattisessa päätöksenteossa

Perus- ja ihmisoikeuksien sekä laissa määritellyn syrjintäkiellon on pädettävä riippumatta siitä, onko järjestelmissä tekoälyä vai ei. Erilaisten sensorien, algoritmien ja rekisterien autoritaarinen, kontrolloiva ja manipuloiva käyttö on siksi tuomittavaa. Ihmisten massavalvonta, esimerkiksi julkisilla paikoilla ja biometrisen tunnistamisen avulla on kiellettävä. Tämä mahdollistaa tekoälyn sääntelyn kehittämisen ennen ihmisten yksityisyydensuojaa ja oikeusturvaa vaarantavien sovellusten kehittämistä. Automatisoiduissa prosesseissa olevat syrjivät käytännöt leviävät helposti koskemaan laajoja joukkoja. Toisaalta syrjintää on ilman algoritmejakin, ja koneoppimista voidaan myös hyödyntää piilosyrjinnän tunnistamiseen.

Kuluttajansuojan ja yleisen oikeusturvan toteutuminen edellyttää, että automaattisen päätöksenteon kohteella on mahdollisuus ymmärtää päätöksen perusteet. Virheellisten päätösten kyseenalaistaminen on mahdollista vain, jos automaattisesta päätöksenteosta kerrotaan avoimesti ja päätöksille on osoitettavissa selkeä vastuutaho.

Tavoitteet:

    Perustetaan viranomaisten yhteistyötä ja osaamisen kehittämistä tukemaan määräaikainen, keskeisten valvovien viranomaisten (tietosuojavaltuutetun toimisto, kuluttaja- ja kilpailuvirasto, yhdenvertaisuusvaltuutetun toimisto) yhteinen tekoäly- ja robotiikkatiimi.
    Varmistetaan, että automaattisen päätöksenteon kohteella on mahdollisuus ymmärtää päätöksen perusteet. Jokaisen pitää myös voida valittaa vääristä päätöksistä sekä vaikuttaa itseään koskevaan päätöksentekoon tulevaisuudessa.
    Otetaan käyttöön tekoälymenetelmiä syrjintään viittaavien tilastopoikkeamien havaitsemiseen julkishallinnon päätösprosesseissa.
    Kielletään kasvojentunnistukseen tai vastaaviin biometrisiin tunnisteisiin pohjautuva massavalvonta julkisilla paikoilla.

DIGITALI­SAA­TION YMPÄRIS­TÖ­VAI­KU­TUKSET

Tuomme poliittiseen keskusteluun realistista kokonaiskuvaa digitalisaation myönteisistä ja kielteisistä ympäristövaikutuksista, jotta nämä voidaan kattavasti huomioida päätöksenteossa.

Digitalisaation tarjoamat mahdollisuudet ympäristö- ja ilmastokriisin ratkaisussa ovat mittavia. Digitalisaation avulla toimintoja voidaan tehostaa, materiaalisia tuotteita korvata digitaalisilla ja vähentää tarvetta liikkumiseen. Se on keskeinen elementti esimerkiksi kiertotalouden toimintamalleissa ja sen avulla voidaan edistää ympäristönsuojelua tuottamalla parempaa ympäristön tilannekuvaa, havaitsemalla globaaleja päästölähteitä ja toteuttamalla tehokasta maankäytön ohjausta datapohjaisesti. Digitaalisella toiminnalla on myös fyysinen ulottuvuus muun muassa datakeskusten, tietoverkkojen ja digitaalisten laitteiden tuotannon, ja niiden avulla tuotettujen palvelujen käytön kautta. Elektroniikan tuotantoketjussa on myös vakaviakin ihmsioikeusloukkauksia on niin kaivuuteollisuudessa, laitteiden tuotannossa kuin elektroniikkajätteen dumppauksessa. Lisäksi digitalisaatiolla on epäsuoria ympäristövaikutuksia, jotka voivat aiheuttaa tai kiihdyttää ympäristölle haitallisia kehityskulkuja tai hidastaa ympäristölle hyödyllistä kehitystä. Jotta digitaalinen yhteiskunta on kestävä, on ICT-infrastruktuurin energiatehokkuutta ja resurssitehokkuutta parannettava sekä edistettävä kestävyyttä parantavia digitaalisia ratkaisuja.

Tutkittua tietoa digitalisaation kokonaisympäristövaikutuksista on vielä vähän. Saatavilla olevat tutkimukset ovat hajanaisia, heikosti vertailukelpoista ja hajonta tutkimustuloksissa on suurta. On kuitenkin selvää, että digitalisaation sekä myönteiset että kielteiset ympäristövaikutukset ovat suuruusluokaltaan niin merkittäviä, että ne on syytä ottaa vakavasti.

Digitalisaation fyysinen ulottuvuus

Pariisin ilmastosopimus edellyttää päästöjen nopeaa vähentämistä, mutta ICT-alan päästöt ja energiankulutus ovat merkittävässä kasvussa. Sektorin negatiiviset ympäristövaikutukset tulevat pääosin datakeskuksista ja datan käytöstä sekä elektroniikan valmistuksesta ja käytöstä. Datan kysyntä on kasvanut eksponentiaalisesti, mutta tähän mennessä datakeskusten energiatehokkuuden kehitys on pitänyt sähkönkulutuksen nousun aisoissa. Elektroniikan resurssikierto ja kierrätys ovat vielä suurelta osin ratkaisemattomia kysymyksiä.

ICT-sektorin päästövähennysten kannalta olennaista on, millä tavalla kulutettu energia tuotetaan. Seurataan kasvavaa laskentatehoa vaativien teknologioiden, kuten joidenkin kryptovaluuttojen käytön kehitystä ja arvioidaan tarvetta energiankulutusta hillitseville ratkaisuille ja rajoituksille. Päästövähennysten kannalta olennaista on, millä tavalla kulutettu energia tuotetaan. Julkisten organisaatioiden tulisi omissa pilvipalvelujen hankinnoissaan kiinnittää huomiota datakeskusten ympäristöystävällisyyteen ja siten edistää palveluntarjoajien siirtymistä uusiutuvaan energiaan. Datakeskusten hukkalämmön hyödyntämisellä on suuri vaikutus alan kokonaispäästöihin. Datakeskuksiin voidaan kohdistaa kansallisella tasolla vaatimuksia esimerkiksi vihreän energian käytöstä sekä lämmön talteenotosta, kunhan varmistetaan, etteivät vaatimukset johda ympäristön kannalta heikompien datakeskusten rakentamiseen muualle.

Materiaalisen ympäristöjalanjäljen pienentämiseksi elektroniikan käyttöikää on pidennettävä, raaka-aineiden käyttöä ja kiertoa on tehostettava sekä suosittava vähiten haitallisten materiaalien käyttöä. Materiaalien kiertoa voidaan edistää taloudellisten kannustimien, kuten verotuksen ja panttijärjestelmien avulla. Samalla on varmistettava laitteiden kierrätyksen ja uusiokäytön tietoturva. Neitseellisten luonnonvarojen käytön minimoimiseksi tulee tukea elektroniikan kiertotalouden sovellutuksia ja yritystoimintaa. Laitteiden käyttöikää voidaan pidentää luomalla “oikeus korjata” -ajattelun mukaista kuluttajalainsäädäntöä. Sillä taataan kuluttajille ja yritysasiakkaille oikeus ja mahdollisuus tuotteen korjauttamiseen, vaihto-osiin sekä päivityksiin kohtuullisin kustannuksin.

Dataintensiivisten kuluttajapalvelujen jatkuvasti kasvava käyttö on keskeisin syy data- ja laskentakapasiteetin kysynnän kasvuun. Digitaalisille palveluille tulee luoda samanlainen kuluttajansuojalainsäädäntö kuin fyysisille tuotteille (vrt. elintarvikkeiden tuoteselosteet). Ympäristötietoisempien valintojen pohjaksi digitaalisten palvelujen tuotekuvauksiin tulee sisällyttää yksityisyyden suojan ja datan käsittelyn lisäksi myös palvelujen ympäristövaikutukset.

Tavoitteet:

    Hyödynnetään datakeskusten hukkalämpö osana energiataloutta. Edellytetään datakeskusten energiankulutuksen julkistamista viranomaisille ja varmistetaan, että datakeskusten, tietoverkkojen ja päätelaitteiden kasvava sähkön tarve katetaan päästöttömällä energialla ja parantamalla energiatehokkuutta.
    Luodaan lainsäädäntö kulutuselektroniikan kattavan “oikeus korjata” -ajattelun ympärille ja kielletään elektroniikkalaitteiden tarkoituksellinen vanhentaminen.
    Kehitetään elektroniikan kierrätysasteen parantamiseksi ja kiertotalouden edistämiseksi sopivia kannustimia, sääntelyä ja infrastruktuuria.
    Parannetaan kuluttajien tietoisuutta elektroniikan ja digitaalisten palvelujen ympäristövaikutuksista. Edellytetään, että yritykset tarjoavat riittävää tuoteinformaatiota elektroniikan ja digitaalisten palvelujen ympäristövaikutuksista.
    Otetaan käyttöön kunnianhimoinen yritysvastuulaki sekä Suomen että EU:n tasolla. Varmistetaan läpinäkyvyys ja työntekijöiden oikeudet tuotantoketjun kaikissa vaiheissa.

Digitalisaatio ympäristökriisin ratkaisemisessa

Digitalisaation avulla voidaan säästää energiaa ja resursseja tuotantoketjujen eri vaiheissa ja luoda mahdollisuuksia muiden sektorien energiankäytön vähentämiseen. Lisäksi digitalisaation avulla voidaan suoraan edistää ympäristönsuojelua esimerkiksi tuottamalla parempaa ympäristön tilannekuvaa. Valtion tulee edesauttaa yritysten siirtymistä kohti kestäviä liiketoimintamalleja digitalisaation tuomien välineiden avulla. Kehittyneen digitaalisen arvoketjujen mallintamiseen avulla voidaan tarjota kuluttajille parempaa tietoa tuotteiden ja palvelujen ympäristövaikutuksista. Omassa toiminnassaan julkishallinnon tulee avoimesti mallintaa omien hankintaketjujensa ympäristövaikutukset.

Kattava ja reaaliaikainen tieto ympäristön tilasta on edellytys ympäristöongelmien ratkaisemiseksi. Sensoridatan ja laskennallisten mallinnusmenetelmien avulla voidaan esimerkiksi ohjata maankäyttöä ja hiilinielujen hoitoa kohdennetusti. Lisäksi voidaan seurata muutoksia biodiversiteettissä ja ekosysteemien toiminnassa jopa reaaliaikaisilla mittareilla. Jotta datapohjaisen ympäristönsuojelun ja maankäytön ohjauksen edellyttämät tietovarannot saadaan nopeasti käyttöön, on ympäristön tilan automatisoituun seurantaan varattava riittävä rahoitus. Samalla voidaan luoda mahdollisuuksia kansalaistoiminnalle ja uudelle liiketoiminnalle tarjoamalla tietoaineistot ja laskentamallit maksutta ja avoimesti kansalaisille ja yrityksille.

Tavoitteet:

    Tuetaan yritysten siirtymistä kohti ekologisesti kestäviä liiketoimintamalleja.
    Panostetaan julkisten hankintojen arvoketjujen mallintamiseen ja ympäristövaikutusten arviointiin. Tehdään arvoketjuista ja niiden mallinnustyökaluista julkisia.
    Seurataan ilmastonmuutoksen, luontokadon ja muiden ympäristöongelmien ja niiden torjuntatoimien etenemistä ja vaikutuksia keräämällä reaaliaikaista ja kattavaa dataa sekä julkaisemalla sitä avoimesti. Varataan riittävä rahoitus ympäristön tilan automatisoituun seurantaan.


